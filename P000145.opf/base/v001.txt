བློ་གྲོས་མཐའ་ཡས་པའི་མཛོད།
མཛད་པ་པོ། དྭགས་པོ་བཀྲ་ཤིས་རྣམ་རྒྱལ།

དཔེ་སྐྲུན་གསལ་བཤད།
༄༅། །རྣམ་འདྲེན་བཞི་པ་མཉམ་མེད་བུ་རམ་ཤིང་པའི་བསྟན་པ་འདི་ཉིད་མདོ་སྔགས་གཉིས་སུ་གནས་པས་ཁྱད་དུ་འཕགས་པ་སྟེ། ཇི་སྐད་དུ། རྣལ་འབྱོར་བླ་མེད་ཀྱི་རྒྱུད་དོན་ལ་འཇུག་པ་ལས། བྱང་ཆུབ་སེམས་དཔའི་ཐེག་པ་ལ་ཡང་གཉིས་ཏེ། ས་དང་ཕ་རོལ་ཏུ་ཕྱིན་པའི་ཐེག་པ་དང༌། གསང་སྔགས་འབྲས་བུ་རྡོ་རྗེ་ཐེག་པའོ། །ཞེས་གསུངས་པ་བཞིན། དེ་ཡང་གསལ་བར་བརྗོད་ན། སྤྱིར་རྒྱལ་བའི་བསྟན་པ་ལ་ཐེག་པ་གསུམ་དུ་གནས་པ་ལས་ཐེག་པ་ཆེན་པོ་ལ་ནང་གསེས་རྒྱུ་འབྲས་ཀྱི་ཐེག་པ་གཉིས་སུ་བྱུང་བ་ཡིན་ཏེ། འཕགས་པ་གསང་བ་ལུང་བསྟན་པའི་མདོ་ལས།
རྒྱུ་ལ་སྦྱོར་བ་རྒྱུ་ཡི་ཆོས། །
འཁོར་ལོ་རབ་ཏུ་བསྐོར་བྱས་ནས། །
འབྲས་བུའི་ཐེག་པ་ཉེ་ལམ་ཞིག །
མ་འོངས་དུས་ན་འབྱུང་བར་འགྱུར། །
ཞེས་གསུངས་པ་བཞིན་ནོ། །དེ་ལས་གཞན་ཡང་གསང་སྔགས་ཀྱི་ཐེག་པ། རྡོ་རྗེ་ཐེག་པ། ཐབས་ཀྱི་ཐེག་པ་སོགས་འབྲས་བུའི་ཐེག་པ་དེ་ཉིད་ཀྱི་རྣམ་གྲངས་ཡིན། དེ་དག་གི་སྒྲ་དོན་རིམ་བཞིན་བརྗོད་ན། གསང་སྔགས་ཞེས་པ་ནི། གསང་ཞིང་སྦས་པས་སྒྲུབ་ལ་སྣོད་མིན་གྱི་ཡུལ་མིན་ཞིང་དེ་ལ་མི་བསྟན་པས་ན་གསང་བ་དང༌། སྔགས་ཀྱི་སྐད་དོད་མཱནྟྲ་ཡིན་ཞིང་དེ་ལས་མཱ་ན་ནི་ཡིད་ཡིན་ལ། ཏྲཱ་ཡ་ནི་སྐྱོབ་པ་ལ་འཇུག་པ་སྟེ་ཡིད་ཐ་མལ་པའི་སྣང་ཞེན་ལས་སྐྱོབ་པས་ན་སྔགས་ཞེས་པའོ། །ཡང་འབྲས་བུའི་རྣམ་པ་དང་མཐུན་པར་སྒོམ་ནས་བགྲོད་པའི་ཕྱིར་འབྲས་བུའི་ཐེག་པ་སྟེ། དེ་ཡང་ད་ལྟ་ནས་གནས་ལུས་ལོངས་སྤྱོད་མཛད་པ་ཡོངས་སུ་དག་པ་སྟེ་ལུས་སྐུ་དང་གནས་ཁང་གཞལ་ཡས་ཁང་དང་ཡོ་བྱད་མཆོད་རྫས་དང་བྱ་བྱེད་སྣོད་བཅུད་སྦྱོང་བ་སོགས་དག་པ་བཞི་སྦྱོར་དུ་སྒོམ་པས་སོ། །གཞན་ཡང་རྡོ་རྗེ་ཐེག་པ་ཞེས་པ་ནི། ཇི་སྐད་དུ། དྲི་མེད་འོད་ལས། རྡོ་རྗེ་ནི་མི་ཕྱེད་པ་དང་མི་ཆོད་པ་ཆེན་པོ་ཡིན་ལ། དེ་ཉིད་ཐེག་པ་ཆེན་པོ་ཡིན་པས་ནི་རྡོ་རྗེ་ཐེག་པ་སྟེ། སྔགས་ཀྱི་ཚུལ་དང་ཕ་རོལ་ཏུ་ཕྱིན་པའི་ཚུལ་འབྲས་བུ་དང་རྒྱུ་ཡི་བདག་ཉིད་གཅིག་ཏུ་འདྲེས་པར་འགྱུར་བའོ། །ཞེས་གསུངས། དེའི་དོན་དྲིལ་ན་ཐབས་དང་ཤེས་རབ་དབྱེར་མི་ཕྱེད་པར་སྦྱོར་བའི་རྡོ་རྗེ་སེམས་དཔའི་རྣལ་འབྱོར་གྱིས་བགྲོད་པས་ན་རྡོ་རྗེ་ཐེག་པ་ཞེས་པའོ། །ཡང་རྒྱུ་ཕར་ཕྱིན་གྱི་ཐེག་པ་ལས་ཐབས་མཁས་པ་ཆེ་བའི་ཕྱིར་ན་ཐབས་ཀྱི་ཐེག་པ་ཞེས་སོ། །དེ་ལྟར་མཚན་གྱི་རྣམ་གྲངས་དུ་མས་བརྗོད་པ་འདི་ཉིད་ཐེག་པ་ཆེན་པོའི་ཆེན་པོར་གྲགས་པ་དེ་ལ་ཡང་གདུལ་བྱའི་ཁྱད་པར་གྱིས་འཇུག་སྒོ་མི་འདྲ་བའི་རྒྱུད་སྡེ་བཞིར་གསུངས། དེ་དག་གི་རྣམ་གཞག་མ་ལུས་པ་གོ་བདེ་བསྡུས་གསལ་དུ་བརྗོད་པའི་བསྟན་བཅོས་ཁྱད་པར་དུ་འཕགས་པ་ནི་དྭགས་པོ་རབ་འབྱམས་པ་བཀྲ་ཤིས་རྣམ་རྒྱལ་གྱིས་མཛད་པའི་འོད་ཟེར་རྣམ་གསུམ་དུ་གྲགས་པའི་ཡ་རྒྱལ་༼སྔགས་ཀྱི་སྤྱི་དོན་ནོར་བུའི་འོད་ཟེར་༽ཞེས་པ་གདུལ་བྱའི་རྨོངས་མུན་ལྷག་མེད་དུ་འཕྲོག་པའི་འཕྲིན་ལས་ཀྱི་སྣང་བས་ཕྱོགས་མཐར་ཁྱབ་པ་འདི་ཉིད་ཁོ་ན་སྟེ། དེས་ན་རྡོ་རྗེ་ཐེག་པའི་རྣལ་འབྱོར་ལ་གཞོལ་བ་རྣམས་ནས་འདི་ཉིད་ལ་ཐོས་བསམ་མཐིལ་ཕྱིན་གྱིས་རྒྱུད་ཀྱི་དགོངས་པ་ལ་ངེས་པ་འདྲེན་པ་ཞིག་ཅི་ནས་ཀྱང་གནང་གལ་ཆེ། དེ་ཡང་ཐོས་བསམ་གྱིས་ངེས་ཤེས་མ་དྲངས་ན་སྒོམ་པས་ཉམས་སུ་ལེན་ཐབས་བྲལ་བས་ཐོས་བསམ་སྒོམ་པའི་ཤེས་རབ་གོ་རིམ་བཞིན་ཚང་བར་རྒྱུད་ལ་སྐྱེ་དགོས་པ་ནི་གནད་ཀྱི་དམ་པའོ། །དེ་ཡང་ཇི་སྐད་དུ། ཀུན་མཁྱེན་མི་ཕམ་རིན་པོ་ཆེས། ངེས་ཤེས་སྐྱེ་བ་ཐོས་བསམ་གྱི་འབྲས་བུ། གདེང་ལྡན་པ་སྒོམ་པའི་འབྲས་བུ། འབྲས་བུ་དེ་གཉིས་དང་བྲལ་བའི་བཤད་སྒྲུབ་ནི་གཟུགས་བརྙན་ཙམ་མོ་ཞེས་གསུངས་པ་བཞིན། གནས་ལུགས་ཀྱི་དོན་ལ་ཐོས་བསམ་གྱིས་ངེས་ཤེས་བསྐྱེད། ངེས་པའི་དོན་དེ་ཉིད་སྒོམ་པས་གསལ་སྣང་མཐར་ཕྱིན་གྱིས་རྟོགས་པའི་གདེང་ཚད་བརྙེད་དགོས། དེའི་ཚུལ་ཡང་གསལ་བར་བརྗོད་ན། རྗེ་ཉིད་ཀྱིས་ངེས་ཤེས་མེད་ན་ཡང་དག་པའི་དོན་རྟོགས་པར་དཀའ་ཞིང་རིགས་པ་ཚད་མ་དང་བྲལ་ན་ངེས་ཤེས་མི་སྐྱེ་བ་འདི་ཁོ་ན་ལམ་དོན་དུ་གཉེར་བ་རྣམས་ཀྱི་སྙིང་ལ་བཞག་པའི་མན་ངག་དམ་པའོ་ཞེས་གསུངས་པ་འདིས། རྟོགས་པ་སྐྱེ་བ་ངེས་ཤེས་ལ་རག་ལས་པ་དང༌། དེ་ཐོས་བསམ་ལ་རག་ལས་ཤིང་དེའི་དམིགས་ཡུལ་གཉིས་སུ་ངེས་པའི་ཚུལ་གསལ་བར་བརྗོད་པ་ཡིན། དེའི་ཚུལ་ལ་གཞིགས་ན། མདོ་སྔགས་ཀྱི་བསྟན་པ་གང་ཡང་ལུང་རྟོགས་གཉིས་སུ་ངེས་ཤིང་དེ་འཛིན་པའི་ཐབས་བཤད་སྒྲུབ་གཉིས་ཀྱིས་ཇི་ལྟར་འཛིན་པའི་ཚུལ་བཅས་གསལ་བར་མངོན་ནོ། །དེས་ན་རང་ཅག་བོད་ཀྱི་ནང་བསྟན་མདོ་སྔགས་ཟུང་འབྲེལ་ལ་ཚུལ་བཞིན་སློབ་པ་ལ་མེད་དུ་མི་རུང་བ་ཞིག་ཏུ་མངོན་པས་བློ་གྲོས་མཐའ་ཡས་པའི་མཛོད་ཀྱི་དེབ་ཕྲེང་འདིར་བཀོད་ཅིང་པར་སྐྲུན་ཞུས་པ་ལགས།
དེ་ཡང་སླ་ཆོས་སུ་མ་སོང་བར་མ་ཕྱི་རུམ་བཏེག་པར་མ་གཞིར་བཞག་སྟེ་ཕན་ཚུན་དཔྱད་བསྡུར་ཡང་ཡང་བྱས་ཤིང༌། དོགས་གནས་ཡོད་རིགས་རྣམས་མཁས་པའི་དབང་པོ་དག་ལ་སྤྱན་འབུལ་བཀའ་འདྲི་དང༌། ཡིག་ནོར་མངོན་གསལ་ཅན་ལ་དགོས་ངེས་ཀྱི་དག་བཅོས་བཏང་ཞིང༌། གཞུང་ཚིག་མི་མཐུན་པ་རྣམས་ཕན་ཚུན་དཔྱད་བསྡུར་དང་བརྟག་ཞིབ་བྱས་ཏེ་མ་དག་རྒྱུན་འབྱམས་སུ་སོང་བ་མི་ཉུང་བ་ཞིག་ལ་གསལ་དག་གཙང་གསུམ་གྱི་ལེགས་བཅོས་ཞུ་ཐུབ་པ་བྱུང་བ་ནི། ཞུ་དག་གི་ལས་རིམ་ཁྲོད་ཀྱི་གྲུབ་འབྲས་བཟང་ཤོས་ཡིན་སྙམ་པས་ཡིད་སེམས་སྤྲོ་བའི་དཔལ་ཡོན་རབ་ཏུ་བརྟས།
འདིར་རྒྱ་ཆེའི་གཟིགས་པ་པོ་རྣམས་ཀྱིས་འཕྲལ་དུ་བརྗོད་དོན་གང་མཁོ་མྱུར་འཚོལ་བྱེད་ཐབས་སུ་དེང་དུས་ཀྱི་སྲོལ་བཞིན་དཀར་ཆག་ཀླད་དུ་བཀོད་ཅིང༌། ཐད་ཀའི་ས་བཅད་རྣམས་རྟགས་( )འདིའི་བར་དུ་བཅུག་ཡོད། ཞུ་དག་གི་བྱ་བའི་ཐད་ལ་རང་དགོན་གྱི་བཤད་གྲྭའི་སློབ་གཉེར་བ་ཚོས་ཉིན་རེའི་མཛད་རིམ་གྱི་བར་གསེང་དང་ལོ་འཁོར་གུང་སེང་གི་དུས་ཚོད་བློས་བཏང་སྟེ་སྐུ་ངལ་འཛེམ་མེད་ཀྱིས་ཐུགས་ཁུར་རོགས་རམ་གནང་བར་འདི་ག་རིག་པའི་རྡོ་རྗེའི་ཡིག་གསོག་དང་རྩོམ་སྒྲིག་སྡེ་ཚན་ནས་ལེགས་གསོལ་རྗེས་སུ་ཡི་རང་བཅས་གསན་བསམ་སློབ་གཉེར་གེགས་མེད་མཐར་ཕྱིན་ཏེ་ཚེ་དང་སྒྲུབ་པ་མཉམ་པར་འགྱུར་བའི་སྨོན་འདུན་རྩེ་གཅིག་ཏུ་ཞུའོ། །
ཞུ་སྒྲིག་གི་བྱ་བ་འདི་ལ་ནོངས་པ་ཅི་མཆིས་སྲས་བཅས་རྒྱལ་བའི་སྤྱན་སྔར་སྙིང་ནས་མཐོལ་ཞིང་བཤགས་པ་དང་ཆབས་ཅིག མཁྱེན་ལྡན་རྣམས་ཀྱིས་དགེ་འདོན་སྐྱོན་སེལ་གྱི་དགོངས་འཆར་ལྷུག་སྩོལ་ཡོང་བ་དང༌། རྒྱལ་བའི་བསྟན་ལ་རྣམ་དཀར་གྱི་བགྱི་བ་འདི་ཙམ་བགྱིས་པས་ཀྱང་འགྲོ་བ་རྣམས་ཀྱི་རྒྱུད་ལ་ཤེས་རབ་གསུམ་གྱི་སྣང་བ་བདེ་བླག་ཏུ་རྒྱས་ཤིང༌། ས་ལམ་རིམ་བགྲོད་བླ་མེད་བྱང་ཆེན་མྱུར་དུ་འཐོབ་པའི་རྒྱུར་གྱུར་ཅིག
ཅེས་རིག་པའི་རྡོ་རྗེ་གཙུག་ལག་སློབ་གཉེར་ཁང་གི་ཡིག་གསོག་དང་རྩོམ་སྒྲིག་སྡེ་ཚན་གྱི་འགན་འཛིན་ཨཱ་ཙཱརྱ་ཤེས་རབ་རྒྱལ་མཚན་ནེ་གཱི་ནས་སྤྱི་ལོ་༢༠༡༤ ཟླ་༨ ཚེས་༥ ཉིན།
༄༅། །བླ་མ་དང་ལྷག་པའི་ལྷ་ལ་གུས་པས་ཕྱག་འཚལ་ལོ། །
སྣང་སྟོང་སྒྱུ་མའི་གར་མཁན་སྐུ་ནི་མཚན་དཔེའི་ཕྲེང་བས་བརྒྱན་ཅིང་སྒེག །
གྲག་སྟོང་སྒྲ་དབྱངས་རྡོ་རྗེའི་གསུང་ནི་ཟབ་ཡངས་སྔགས་ཀྱི་འགྱུར་ཁུག་སྙན། །
རིག་སྟོང་ཀུན་ཁྱབ་གཞོམ་མེད་ཐུགས་ནི་ཕན་བདེའི་ཕྲིན་ལས་བརྩེ་རོལ་པ། །
འཁོར་འདས་ཆོས་རྣམས་ཀུན་གྱི་ཁྱབ་བདག་སྟོན་པ་རྡོ་རྗེ་འཆང་ལ་འདུད། །
མཐུ་སྟོབས་གར་དགུའི་ཉམས་ཀྱིས་བགེགས་དཔུང་གཞིག །
མཁྱེན་བཟང་རལ་གྲི་རྣོན་པོས་ཉོན་མོངས་གཅོད། །
རྗེས་ཆགས་ཐུགས་རྗེའི་ཞགས་པས་ཁམས་གསུམ་འཆིང༌། །
ལྷ་མཆོག་རོལ་པའི་གཏུམ་པོ་དེ་ལ་འདུད། །
གསང་བ་ཀུན་གྱི་དེ་ཉིད་མངོན་གྱུར་ནས། །
ཟབ་མོ་སྔགས་ཀྱི་ལམ་བཟང་གསལ་མཛད་པ། །
མཉམ་མེད་སྒམ་པོ་པར་གྲགས་རྒྱུད་པར་བཅས། །
མཁས་གྲུབ་བླ་མ་རྣམས་ལ་གུས་པས་འདུད། །
གསང་སྔགས་ཆོ་གའི་ངག་འདོན་གྱིས། །
རྡོ་རྗེ་འཛིན་པར་འདོད་པ་ནི། །
རྨིག་རྗེས་ཆུ་ཡིས་གང་བ་ལ། །
རྒྱ་མཚོ་ཆེན་པོར་རློམ་པ་བཞིན། །
དེ་ལྟའི་བརྟུལ་ཞུགས་རྒྱང་བསྲིངས་ནས། །
སྔགས་གཞུང་བང་མཛོད་མཐོང་འདོད་པའི། །
བློ་གསལ་རྣམ་དཔྱོད་ལྡན་པ་ལ། །
སྒོ་འབྱེད་ལྡེ་མིག་དེང་ནས་སྦྱིན། །
ལྟར་སྣང་འཆད་ལ་མངོན་ཞེན་གྱིས། །
མཉན་པའི་ཚུལ་དེས་གྱི་ན་དག །
མགུ་ཡི་བློ་ཅན་སུ་ཞིག་ཚིམ། །
དཔྱོད་ལྡན་ཚོགས་རྣམས་འདི་ཉོན་ཅིག །
དེ་ལ་འདིར་ཐེག་པའི་མཐར་ཐུག་གསང་སྔགས་རྡོ་རྗེ་ཐེག་པའི་སྤྱི་དོན་མདོར་བསྡུས་འཆད་པར་བྱེད་པ་ལ། སྟོན་པའི་འབྱོན་ཚུལ། བསྟན་པའི་རྣམ་གཞག ཁྱད་པར་ཅན་གྱི་སྤྱི་དོན་གསུམ་ལས། དང་པོ་༼སྟོན་པའི་འབྱོན་ཚུལ་༽ལ། སྤྱིར་འཇིག་རྟེན་དུ་སངས་རྒྱས་འབྱོན་ཚུལ་དང༌། བྱེ་བྲག་རང་ཅག་གི་སྟོན་པ་འབྱོན་ཚུལ་གཉིས་ཀྱི། དང་པོ་༼སྤྱིར་འཇིག་རྟེན་དུ་སངས་རྒྱས་འབྱོན་ཚུལ་༽ནི།
བསྐལ་པ་ལ་སྒྲོན་བསྐལ་དང་མུན་བསྐལ་གཉིས་འབྱུང་བའི་སྒྲོན་བསྐལ་ལ་སངས་རྒྱས་འབྱོན་ཞིང་མུན་བསྐལ་ལ་མི་འབྱོན་ལ། དེ་ཡང་བསྐལ་པ་བཟང་པོ་ཞེས་བྱ་བའི་སྒྲོན་བསྐལ་འདི་ལ་སངས་རྒྱས་སྟོང་འབྱོན། དེ་ནས་མུན་བསྐལ་བསྐལ་ཆེན་དྲུག་བཅུ་རྩ་ལྔ་འདས་ནས་སྙན་པ་ཆེན་པོ་ཞེས་བྱ་བའི་སྒྲོན་བསྐལ་ལ་སངས་རྒྱས་ཁྲི་འབྱོན། དེ་ནས་མུན་བསྐལ་བརྒྱད་ཁྲི་འདས་ནས་སྐར་མ་ལྟ་བུ་ཞེས་བྱ་བའི་སྒྲོན་བསྐལ་ལ་སངས་རྒྱས་བརྒྱད་ཁྲི་འབྱོན། དེ་ནས་མུན་བསྐལ་སུམ་བརྒྱ་འདས་ནས་ཡོན་ཏན་བཀོད་པ་ཞེས་བྱ་བའི་སྒྲོན་བསྐལ་ལ་སངས་རྒྱས་བརྒྱད་ཁྲི་བཞི་སྟོང་འབྱོན་པར་མདོ་བསྐལ་བཟང་ལས་བཤད་ཅིང༌། གཞན་ཡང་དུས་གསུམ་གྱི་བསྐལ་པ་དང་སངས་རྒྱས་འབྱོན་པ་ལ་གྲངས་མེད་དོ། །ཁྱད་པར་བསྐལ་པ་འདི་དང་མི་མཇེད་ཀྱི་འཇིག་རྟེན་འདིར་སངས་རྒྱས་འབྱོན་ཚུལ་ནི། འཇིག་རྟེན་སྔ་མ་ཆུས་ཞིག་པའི་ཚེ་མཚོ་ནས་གསེར་གྱི་པདྨ་སྟོང་བྱུང་བ་ལ་ལྷ་རྣམས་ཀྱིས་བརྟགས་པས་སངས་རྒྱས་སྟོང་འབྱོན་པའི་ལྟས་སུ་ཤེས་ནས། ཀྱེ་མ་བསྐལ་པ་འདི་ནི་བཟང་པོའོ་ཞེས་བརྗོད་པས་བསྐལ་པ་བཟང་པོ་ཞེས་གྲགས་སོ། །ཐེག་དམན་པ་དག་འདིའི་མར་འགྲིབ་ཀྱི་ཚེ་ལོ་བརྒྱད་ཁྲི་ནས་བརྒྱ་པའི་བར་ལ་སངས་རྒྱས་འབྱོན་ཏེ། དེ་ལས་སྔ་བར་སེམས་ཅན་རྣམས་སྐྱོ་ཤས་ཆུང་ཞིང་ཆོས་དོན་དུ་མི་གཉེར་བས་མི་འབྱོན་ལ་ཕྱི་བར་སྙིགས་མ་ལྔ་ཧ་ཅང་ཤས་ཆེ་བས་མི་འབྱོན་ཞིང༌། ཡར་འཕེལ་ལ་མི་དགེ་བ་ངང་གིས་སྤོང་བ་དང་དགེ་བའི་སྟོབས་འཕེལ་བས་འབྱོན་མི་དགོས་ཞེས་འདོད་ཀྱང་མ་ངེས་ལ། བསྐལ་པ་འདིའི་ཚེ་ལོ་བཞི་ཁྲིའི་དུས་སུ་འཁོར་བ་འཇིག སུམ་ཁྲི་ལ་གསེར་ཐུབ། ཉི་ཁྲི་ལ་འོད་སྲུང༌། བརྒྱ་པ་ལ་ཤཱཀྱ་ཐུབ་པ། བརྒྱད་ཁྲིའི་དུས་བྱམས་པ་འབྱོན་པ་སོགས་སངས་རྒྱས་རེ་རེའི་ཡུལ་དང་རིགས་དང་འོད་དང་ཡབ་དང་ཡུམ་དང་སྲས་དང་རིམ་གྲོ་བ་དང་ཤེས་རབ་ཅན་དང་རྫུ་འཕྲུལ་ཅན་གྱི་མཆོག་དང་འཁོར་དང་སྐུ་ཚེ་དང་བསྟན་པའི་གནས་ཚད་དང་སྐུ་གདུང་སྟེ་དོན་བཅུ་གསུམ་ལ་སོགས་པའི་སྒོ་ནས་སངས་རྒྱས་སྟོང་འབྱོན་པར་མདོ་བསྐལ་བཟང་ལས་བཤད་དོ། །
གཉིས་པ་༼བྱེ་བྲག་རང་ཅག་གི་སྟོན་པ་འབྱོན་ཚུལ་༽ལ། ཐེག་དམན་གྱི་ལུགས། ཐེག་ཆེན་ཐུན་མོང་བའི་ལུགས། རྡོ་རྗེ་ཐེག་པའི་ལུགས་གསུམ་གྱི། དང་པོ་༼ཐེག་དམན་གྱི་ལུགས་༽ནི།
སྟོན་པ་འདི་སྔོན་རྒྱལ་པོ་འོད་ལྡན་དུ་གྱུར་པའི་ཚེ་སངས་རྒྱས་ཀྱི་ཆེ་བའི་ཡོན་ཏན་དང་དེའི་རྒྱུ་ཐོས་ནས་སྦྱིན་པ་བྱིན་སྨོན་ལམ་བཏབ་སྟེ་བླ་ན་མེད་པའི་བྱང་ཆུབ་ཏུ་སེམས་བསྐྱེད། དེ་ནས་སངས་རྒྱས་ཤཱཀྱ་ཐུབ་པ་ནས་རིན་ཆེན་གཙུག་ཏོར་ཅན་གྱི་བར་སངས་རྒྱས་བདུན་ཁྲི་ལྔ་སྟོང་བསྙེན་བཀུར་ནས་གྲངས་མེད་དང་པོ་དང༌། དེ་ནས་མར་མེ་མཛད་ཡན་གྱི་སངས་རྒྱས་བདུན་ཁྲི་དྲུག་སྟོང་བསྙེན་བཀུར་ནས་གཉིས་པ་དང༌། དེ་ནས་རྣམ་གཟིགས་ཡན་གྱི་སངས་རྒྱས་བདུན་ཁྲི་བདུན་སྟོང་བསྙེན་བཀུར་ནས་གསུམ་པ་སྟེ་བསྐལ་པ་གྲངས་མེད་གསུམ་དུ་ཚོགས་བསགས་ཤིང༌། དེ་ནས་སངས་རྒྱས་སྐར་རྒྱལ་ལ་ཚིགས་བཅད་གཅིག་གིས་ཞག་བདུན་བར་མ་ཆད་དུ་བསྟོད་པས་བསྐལ་པ་དགུའི་ཚོགས་བཟླུམས། དེ་ནས་བསྐལ་པ་འདིའི་སངས་རྒྱས་འོད་སྲུང་བསྙེན་བཀུར་བ་ཡན་ལ་བསྐལ་པ་དགུ་བཅུ་གོ་གཅིག་སྟེ་བསྐལ་ཆེན་བརྒྱར་མཚན་གྱི་རྒྱུ་བསྒྲུབས་ནས་ལྷའི་བུ་དམ་པ་ཏོག་དཀར་པོར་འཁྲུངས་ཤིང༌། དེ་ནས་དགའ་ལྡན་ནས་འཕོ་བ་སོགས་ཀྱི་མཛད་པ་རྣམས་སྒྲ་ཇི་བཞིན་པར་འདོད་དེ། མཛོད་ལས།
རྣམ་གཟིགས་མར་མེ་རིན་ཆེན་གཙུག །
གྲངས་མེད་གསུམ་གྱི་ཐ་མར་བྱུང༌། །
དང་པོ་ཤཱཀྱ་ཐུབ་པ་ཡིན། །
ཞེས་སོ། །གཞན་ཡང་འདུལ་བ་ལུང་ལས།
སངས་རྒྱས་ཤཱཀྱ་ཐུབ་པ་ནས། །
འདྲེན་པ་ཡུལ་འཁོར་སྐྱོང་གི་བར། །
བདུན་ཁྲི་ལྔ་སྟོང་ཚང་བ་ཡི། །
སངས་རྒྱས་རྣམས་ནི་ངས་མཆོད་དོ། །
སངས་རྒྱས་ལེགས་མཛད་ནས་བཟུང་སྟེ། །
དབང་པོ་རྒྱལ་མཚན་ཐུབ་པའི་བར། །
བདུན་ཁྲི་དྲུག་སྟོང་ཚང་བ་ཡི། །
སངས་རྒྱས་རྣམས་ནི་ངས་མཆོད་དོ། །
སངས་རྒྱས་མར་མེ་མཛད་ནས་ནི། །
སངས་རྒྱས་འོད་སྲུང་བར་དག་ཏུ། །
བདུན་ཁྲི་བདུན་སྟོང་ཚང་བ་ཡི། །
སངས་རྒྱས་རྣམས་ནི་ངས་མཆོད་དོ། །
ཞེས་བཤད་དོ། །
གཉིས་པ་༼ཐེག་ཆེན་ཐུན་མོང་བའི་ལུགས་༽ནི།
སེམས་བསྐྱེད་ཚུལ་ལ་སྟོན་པ་འདི་སྔོན་དམྱལ་བའི་ལྕགས་སྲེག་གི་ས་གཞི་ལ་ཤིང་རྟ་འདྲེན་པའི་གྱད་ཅིག་ཏུ་གྱུར་པའི་ཚེ། ཟླ་བོ་སྟོབས་ཆུང་བ་ལ་དམྱལ་སྲུང་གིས་ཡང་ཡང་བསྣུན་པས་དེ་ལ་བརྩེ་བ་སྐྱེས་ཏེ། དམྱལ་སྲུང་ལ་འདི་ལ་སྙིང་རྗེ་ཅུང་ཟད་སྐྱེད་ཅིག་ཅེས་སྨྲས་པས་དེ་ཁྲོས་ནས་མདུང་རྩེ་གསུམ་པ་བསྣུན་པས་ཚེའི་དུས་བྱས་ནས་བསྐལ་པ་བརྒྱད་ཀྱི་སྡིག་པ་བྱང་བར་མདོ་དྲིན་ལན་བསབས་པ་ལས་བཤད་ལ། དེ་ནས་རྫ་མཁན་གྱི་ཁྱེའུ་སྣང་བྱེད་དུ་གྱུར་པའི་ཚེ་ཤཱཀྱ་ཐུབ་པ་ཆེན་པོ་ལ་འཇམ་གང་ཞིག་ཕུལ་ནས་བྱང་ཆུབ་ཏུ་སེམས་བསྐྱེད་དེ། བསྐལ་བཟང་ལས།
ང་ནི་སྔོན་ཚེ་དབུལ་པོར་གྱུར་བའི་ཚེ། །
དེ་བཞིན་གཤེགས་པ་ཤཱཀྱ་ཐུབ་དེ་ལ། །
འཇམ་གང་དག་གི་དབུལ་བ་བྱས་ནས་ཀྱང༌། །
དང་པོར་བྱང་ཆུབ་མཆོག་ཏུ་སེམས་བསྐྱེད་དོ། །
ཞེས་སོ། །ཚོགས་བསགས་ཚུལ་ལ་དེ་ནས་རྒྱལ་པོའི་བུ་གཞོན་ནུ་བརྩོན་འགྲུས་སྤྱོད་དུ་གྱུར་ཅིང་སངས་རྒྱས་ཕུང་པོ་ཆེན་པོ་བསྙེན་བཀུར་བ་ནས་བཟུང་སྟེ་བསྐལ་པ་གྲངས་མེད་གཅིག་ཚོགས་བསགས་པས་ས་དང་པོ་དང༌། དེ་ནས་ཚོང་དཔོན་ཤེས་རབ་བཟང་དུ་གྱུར་ཅིང་སངས་རྒྱས་དཀོན་མཆོག་ཡན་ལག་བསྙེན་བཀུར་བ་ནས་བཟུང་སྟེ་གྲངས་མེད་གཅིག་གིས་ས་བདུན་པ་མན་དང༌། དེ་ནས་བྲམ་ཟེའི་ཁྱེའུ་ཆོས་ཀྱི་སྤྲིན་དུ་གྱུར་ཅིང་སངས་རྒྱས་མར་མེ་མཛད་བསྙེན་བཀུར་བ་ནས་བཟུང་སྟེ་གྲངས་མེད་གཅིག་གིས་ས་བཅུ་པ་མན་བགྲོད་པར་བཤད་ཅིང༌། གཞན་ཡང་གྲངས་མེད་བདུན་དང་བཅུ་དང་སོ་གསུམ་སོགས་ཀྱི་རྣམ་གཞག་མང་དུ་ཡོད་དོ། །སངས་རྒྱས་ཚུལ་ལ་སྔོན་བསྐལ་པ་དཔག་ཏུ་མེད་པའི་སྔོན་རོལ་ནས་གཞི་དང་སྙིང་པོ་མེ་ཏོག་གིས་བརྒྱན་པའི་ཞིང་ཁམས་སུ་སངས་རྒྱས་དབང་པོའི་ཏོག་ཅེས་བྱ་བར་སངས་རྒྱས་ཤིང༌། དེ་ནས་སངས་རྒྱས་འོད་སྲུང་བྱོན་པའི་ཚེ་བྲམ་ཟེའི་ཁྱེའུ་བླ་མར་སྤྲུལ་པ་ལས་འཕོས་ནས་དགའ་ལྡན་དུ་དམ་པ་ཏོག་དཀར་པོར་སྐྱེ་བ་བཞེས་ཏེ། མཛད་པ་བཅུ་གཉིས་རྣམས་གདུལ་བྱའི་སྣང་ཚུལ་ཙམ་དུ་བསྟན་པར་བཤད་དེ། དམ་ཆོས་པད་དཀར་ལས།
བསྐལ་པ་བྱེ་སྟོང་བསམ་གྱིས་མི་ཁྱབ་པ། །
དེ་ཡི་ཚད་ནི་ནམ་ཡང་མེད་པ་ནས། །
བྱང་ཆུབ་མཆོག་རབ་དེ་ནི་ངས་ཐོབ་སྟེ། །
ངས་ནི་རྟག་ཏུ་ཆོས་ཀྱང་རབ་བཤད་དོ། །
ཞེས་དང༌། མདོ་ལང་གཤེགས་ལས།
གཙང་མའི་གནས་རྣམས་སྤངས་པ་ཡི། །
འོག་མིན་གནས་མཆོག་ཉམས་དགའ་བར། །
ཡང་དག་རྫོགས་སངས་དེར་སངས་རྒྱས། །
སྤྲུལ་པ་པོ་ཞིག་འདིར་འཚང་རྒྱ། །
ཞེས་སོ། །སྣང་ཚུལ་གྱི་མཛད་པ་ནི་རྒྱུད་བླ་མ་ལས།
ཐུགས་རྗེ་ཆེན་པོས་འཇིག་རྟེན་མཁྱེན། །
འཇིག་རྟེན་ཀུན་ལ་གཟིགས་ནས་ནི། །
ཆོས་ཀྱི་སྐུ་ལས་མ་གཡོས་པར། །
སྤྲུལ་པའི་རང་བཞིན་སྣ་ཚོགས་ཀྱིས། །
སྐྱེ་བ་མངོན་པར་སྐྱེ་བ་དང༌། །
དགའ་ལྡན་གནས་ནས་འཕོ་བ་དང༌། །
ལྷུམས་སུ་ཞུགས་དང་བལྟམས་པ་དང༌། །
བཟོ་ཡི་གནས་ལ་མཁས་པ་དང༌། །
བཙུན་མོའི་འཁོར་དགྱེས་རོལ་བ་དང༌། །
ངེས་འབྱུང་དཀའ་བ་སྤྱད་པ་དང༌། །
བྱང་ཆུབ་སྙིང་པོར་གཤེགས་པ་དང༌། །
བདུད་སྡེ་བཅོམ་དང་རྫོགས་པར་ནི། །
བྱང་ཆུབ་ཆོས་ཀྱི་འཁོར་ལོ་དང༌། །
མྱ་ངན་འདས་པར་གཤེགས་མཛད་རྣམས། །
ཡོངས་སུ་མ་དག་ཞིང་རྣམས་སུ། །
སྲིད་པ་ཇི་སྲིད་གནས་པར་སྟོན། །
ཞེས་པ་ལྟར་བཅུ་གཉིས་སུ་གྲགས་སོ། །
གསུམ་པ་༼རྡོ་རྗེ་ཐེག་པའི་ལུགས་༽ནི།
བྱ་རྒྱུད་ལས། དང་པོར་སེམས་བསྐྱེད་ནས་དེ་བཞིན་གཤེགས་པ་མེ་ཏོག་ཀུན་ཏུ་སྟོན་པའི་སྤྱན་སྔར་སྔགས་ཐོས་ཏེ་སྔགས་ཀྱི་སྤྱོད་པ་སྤྱད་པའི་སྒོ་ནས་གྲངས་མེད་གསུམ་དུ་ཚོགས་བསགས་ཤིང༌། དམ་པ་ཏོག་དཀར་པོ་ནས་འཕོས་པ་ཟས་གཙང་གི་སྲས་སུ་གྱུར་ནས་སངས་རྒྱས་པར་བཤད། སྤྱོད་རྒྱུད་ལས། སེམས་བསྐྱེད་དེ་སྔགས་ཀྱི་སྤྱོད་པ་སྤྱད་ནས་ས་བཅུ་མངོན་དུ་བྱས་ཤིང་འོག་མིན་དུ་ལོངས་སྐུར་སངས་རྒྱས་ནས་སྣང་ཚུལ་བསྟན་པར་བཤད། རྣལ་འབྱོར་རྒྱུད་ཀྱི་ལུགས་ལ། དེ་ཉིད་བསྡུས་པ་ནས་བྱང་སེམས་དོན་གྲུབ་བྱང་ཆུབ་ཀྱི་སྙིང་པོར་གཤེགས་པ་ལ་སངས་རྒྱས་རྣམས་ཀྱིས་བསྐུལ་ནས། མི་གཡོ་བའི་ཏིང་ངེ་འཛིན་ལས་བཞེངས་ཏེ་སེམས་བསྐྱེད་ཅིང་དེ་བཞིན་གཤེགས་པ་ཐམས་ཅད་ཀྱིས་དབང་བསྐུར་ནས་མངོན་པར་རྫོགས་པར་སངས་རྒྱས་པར་བཤད་པ་དང༌། ཤཱཀྱ་བཤེས་གཉེན་སོགས་ཀྱིས་ཟས་གཙང་གི་སྲས་དོན་གྲུབ་ཆུ་བོ་ནཱེ་རཉྫ་ནའི་འགྲམ་དུ་དཀའ་ཐུབ་མཛད་པའི་ཚེ་སངས་རྒྱས་ཀྱིས་བསྐུལ་བས། ཡེ་ཤེས་ཀྱི་ལུས་འོག་མིན་དུ་བྱོན་པ་ལ་སངས་རྒྱས་རྣམས་ཀྱིས་དབང་བསྐུར་ཏེ་སངས་རྒྱས་པར་བཤད་པ་རྣམས་སྣང་ཚུལ་དང་བསྟུན་པ་ཡིན་ལ། ཀུན་སྙིང་གིས། སེམས་བསྐྱེད་ནས་གྲངས་མེད་གསུམ་དུ་ཚོགས་བསགས་ཏེ་བསམ་གཏན་དང་གཟུགས་མེད་སོགས་ཀྱི་ཏིང་ངེ་འཛིན་ཐམས་ཅད་བསྐྱེད་ཅིང་སྲིད་པ་ཐ་མ་བར་མཛད་ནས་སངས་རྒྱས་རྣམས་ལས་དབང་བསྐུར་བ་ཐོབ་སྟེ། བསྐལ་པ་མང་པོའི་སྔོན་རོལ་དུ་སངས་རྒྱས་ནས་སླར་ཤཱཀྱའི་རིགས་སུ་སྐྱེ་བ་བསྟན་པར་བཤད་པ་ལེགས་ཏེ། རྩེ་མོར།
བསྐལ་པ་གྲངས་མེད་སྔོན་དུ་ནི། །
བཅོམ་ལྡན་བྱང་ཆུབ་མཛད་པ་གང༌། །
ཞེས་དང༌། རྡོ་རྗེ་སྙིང་པོ་རྒྱན་གྱི་རྒྱུད་ལས། དེ་ནས་བཅོམ་ལྡན་འདས་ཤཱཀྱ་ཐུབ་པས་དེ་དག་གིས་གསོལ་བ་བཏབ་པའི་ཚིག་ཉེ་བར་གསན་ནས། འོག་མིན་གྱི་གནས་ནས་བྱོན་ཏེ་དགའ་ལྡན་གྱི་གནས་སུ་བཞུགས་ནས་དགའ་ལྡན་གྱི་རིགས་ཀྱི་ལྷའི་བུ་རྣམས་ལ་ཆོས་བསྟན་ནས་ཟས་གཙང་གི་རིགས་ལ་མངོན་པར་གཟིགས་ཏེ་ཞེས་སོ། །རྣལ་འབྱོར་བླ་མེད་ཀྱི་ལུགས་ལ། སྣང་ཚུལ་དང་བསྟུན་པ་ཤཱཀྱ་བཤེས་གཉེན་ལྟར་འཆད་པ་ཡོད་ཀྱང༌།ངེས་དོན་དུ་སྲིད་པ་ཐ་མ་བའི་བྱང་སེམས་གནས་འོག་མིན་ཆེན་པོར་ལམ་ཟབ་མོ་ཐུན་མོང་མ་ཡིན་པ་སྔགས་ཀྱི་ལམ་ལ་བརྟེན་ནས་བྱང་ཆུབ་པ་ལྔ་ལ་སོགས་པས་ལོངས་སྤྱོད་རྫོགས་པའི་སྐུར་སངས་རྒྱས་པ་ཉིད་སླར་འཚང་རྒྱ་བའི་ཚུལ་བསྟན་པར་བཞེད་དེ། དུས་འཁོར་བསྡུས་རྒྱུད་ལས། འདི་རྣམས་དགྲོལ་བའི་དོན་དུ་སྲས་དང་བཅས་པ་རྒྱལ་བའི་བདག་པོ་ལས་ཀྱི་སར་ནི་རབ་བཞུགས་ཏེ། །མངལ་ནི་རབ་ཏུ་བཟུང་བར་མཛད་ཅིང་མཆོག་གི་ཐུགས་རྗེ་དག་གིས་བྱང་ཆུབ་བསྐྱེད་པར་མཛད་ནས་ནི། །ཉོན་མོངས་དང་ནི་བདུད་རྣམས་བཅོམ་ནས་ས་ཡི་སྟེང་གི་གནས་སུ་ཆོས་ཀྱི་འཁོར་ལོ་རབ་བསྐོར་ཏེ། །སྤྲུལ་པ་སྒྱུ་མ་མཛད་ནས་སླར་ཡང་བཅོམ་ལྡན་འདས་ནི་དག་པའི་སྐུ་ཅན་དེ་ཉིད་ཁོ་ནའོ། །ཞེས་དང༌། འགྲེལ་ཆེན་ལས། སངས་རྒྱས་བཅོམ་ལྡན་འདས་སྔར་ས་བཅུ་གཉིས་ཀྱི་དབང་ཕྱུག་ཏུ་གྱུར་པ། མཁས་པ་སྒྱུ་འཕྲུལ་ཆེན་པོ་འཆང་བ་སྒྱུ་འཕྲུལ་ཆེན་པོའི་མིག་འཕྲུལ་དང་ལྡན་པ། འཕགས་པའི་ཡུལ་ལུམ་བི་ནིར་ཤཱཀྱའི་རིགས་མིའི་དབང་པོ་ཟས་གཙང་མའི་ལྷ་མོ་སྒྱུ་འཕྲུལ་ཆེན་པོའི་ལྷུམས་ནས་བལྟམས་པ་ནི་གཞོན་ནུ་དོན་གྲུབ་པ་ཡིན་ལ། ཞེས་དང༌། སྒྲོན་གསལ་གྱི་ལུང་ལས། འཇམ་དཔལ་ནི་རྒྱལ་པོ་ཟས་གཙང་མར་གྱུར་ཏོ། །འཇིག་རྟེན་དབང་ཕྱུག་ནི་ལྷ་མོ་ཆེན་མོ་སྒྱུ་འཕྲུལ་དུ་གྱུར་ཏོ། །ཞེས་པ་ནས། རྣམ་པར་སྣང་མཛད་ཆེན་པོ་ནི་ཡང་དག་པར་རྫོགས་པའི་སངས་རྒྱས་དཔལ་ཤཱཀྱ་ཐུབ་པར་གྱུར་ཏོ། །ཞེས་དང༌། རི་གི་ཨ་ར་ལིའི་རྒྱུད་ལས།
རྒྱལ་པོ་ཆེན་པོ་ཟས་གཙང་མ། །
ཨ་ར་ལིར་ནི་ཡང་དག་བཤད། །
དེར་ནི་རི་གི་སྒྱུ་མ་ཆེ། །
འགྲོ་བ་ཤེས་རབ་ཐབས་བདག་ཉིད། །
དོན་གྲུབ་ཀྱང་ནི་རྡོ་རྗེ་སེམས། །
ཞེས་སོ། །
གཉིས་པ་བསྟན་པའི་རྣམ་གཞག་ལ། སྟོན་པས་གསུངས་ཚུལ་སོགས་བཤད་པ། ཐེག་པའི་རྣམ་གཞག་བསྟན་པ། དམ་ཆོས་ཀྱི་རྣམ་དབྱེ་བཤད་པ་གསུམ་ལས། དང་པོ་༼སྟོན་པས་གསུངས་ཚུལ་སོགས་བཤད་པ་༽ལ། ཐེག་དམན་གྱི་ལུགས། ཐེག་ཆེན་ཐུན་མོང་བའི་ལུགས། རྡོ་རྗེ་ཐེག་པའི་ལུགས་གསུམ་གྱི། དང་པོ་༼ཐེག་དམན་གྱི་ལུགས་༽ནི།
སྟོན་པ་སངས་རྒྱས་ནས་ཞག་བདུན་ཕྲག་བདུན་འདས་ཏེ་ཡུལ་ཝཱ་རཱ་ཎ་སཱིར་འཁོར་ལྔ་སྡེ་བཟང་པོ་ལ་བདེན་བཞིའི་ཆོས་བསྟན་པ་ནས་བཟུང་སྟེ། གྲོང་ཁྱེར་རྩ་མཆོག་ཏུ་མྱ་ངན་ལས་འདས་པའི་བར་དུ་ཐེག་དམན་གྱི་སྡེ་སྣོད་ཤ་སྟག་གསུངས་པར་འདོད། བཀའ་བསྡུ་ནི། སྟོན་པ་འདས་པའི་ཕྱི་ལོ་ལྷ་རྣམས་ཀྱི་འཕྱ་བ་སེལ་བ་དང་བསྟན་པ་ཡུན་རིང་དུ་གནས་པའི་ཕྱིར་ཤིང་ཎྱ་གྲོ་ཏའི་ཕུག་ཏུ། ཀུན་དགའ་བོས་མདོ་སྡེ། ཉེ་བ་འཁོར་གྱིས་འདུལ་བ། འོད་སྲུང་གིས་མངོན་པ་བསྡུས་པ་ནི་བཀའ་བསྡུ་དང་པོ། སྟོན་པ་འདས་ནས་ལོ་བརྒྱ་དང་བཅུ་ལོན་པ་ན་རུང་བ་མ་ཡིན་པའི་གཞི་བཅུ་སེལ་བའི་ཕྱིར་ཡངས་པ་ཅན་གྱི་གཙུག་ལག་ཁང་དུ་གྲགས་པ་སོགས་དགྲ་བཅོམ་བདུན་བརྒྱས་བསྡུས་པ་བཀའ་བསྡུ་གཉིས་པ། སྟོན་པ་འདས་ནས་ལོ་སུམ་བརྒྱ་ན་སྡེ་པ་བཅོ་བརྒྱད་བཀའ་མ་ཡིན་པ་སེལ་བའི་ཕྱིར་ཁ་ཆེའི་ཡུལ་དུ། པུརྟི་ཀ་སོགས་དགྲ་བཅོམ་ལྔ་བརྒྱ་དང༌། ཝ་སུ་མི་ཏྲ་སོགས་བྱང་སེམས་ལྔ་བརྒྱ་དང༌། སོ་སྐྱེའི་པཎྜི་ཏ་ཁྲི་དྲུག་སྟོང་འདུས་ནས་བསྡུས་པ་བཀའ་བསྡུ་གསུམ་པར་བཤད། བསྟན་པའི་གནས་ཚད་ནི། ལོ་སྟོང་དུ་གནས་ཤིང་མཐར་འཐབ་རྩོད་ཀྱིས་ནུབ་པར་བཤད་དོ། །
གཉིས་པ་༼ཐེག་ཆེན་ཐུན་མོང་བའི་ལུགས་༽ནི།
སྟོན་པ་སངས་རྒྱས་ནས་ཞག་བདུན་ཕྲག་བདུན་བཏང་སྙོམས་སུ་བཞུགས་ཏེ་ཐུགས་ལས་ཆུང་ངུར་གཞོལ་བའི་ཚུལ་བསྟན་པ་ལ་ཚངས་པ་དང་བརྒྱ་བྱིན་གྱིས་བསྐུལ་ཏེ། ཝཱ་རཱ་ཎ་སཱི་ལ་སོགས་པར་གདུལ་བྱ་ཉན་ཐོས་ཀྱི་རིགས་ཅན་ལ་བཀའ་དང་པོ་བདེན་པ་བཞིའི་ཆོས་འཁོར་བསྐོར། བྱ་རྒོད་ཕུང་རི་ལ་སོགས་པར་གདུལ་བྱ་ཐེག་ཆེན་གྱི་རིགས་ཅན་ལ་བཀའ་བར་པ་མཚན་ཉིད་མེད་པའི་ཆོས་འཁོར་བསྐོར། རི་བོ་མ་ལ་ཡ་ལ་སོགས་པར་གདུལ་བྱ་མ་ངེས་པའི་རིགས་ཅན་དང་ཐེག་ཆེན་ཐུན་མོང་མ་ཡིན་པ་ཅི་རིགས་ལ་བཀའ་ཐ་མ་ལེགས་པར་རྣམ་པར་ཕྱེ་བའི་ཆོས་འཁོར་བསྐོར་བར་བཤད། བཀའ་བསྡུ་ནི། རྒྱལ་པོའི་ཁབ་ཀྱི་ལྷོ་ཕྱོགས་བི་མ་སྭཱ་བྷ་ཞེས་པའི་རི་ལ་བྱང་ཆུབ་སེམས་དཔའ་འབུམ་ཕྲག་བཅུ་འདུས་ཏེ། བྱམས་པས་འདུལ་བ། ཕྱག་རྡོར་གྱིས་མདོ་སྡེ། འཇམ་དཔལ་གྱིས་མངོན་པ་བསྡུས་པ་གྲགས་ལ། བཤད་ཚུལ་གཞན་ཡང་ཡོད་དོ། །བསྟན་པའི་གནས་ཚད་ནི། ཟླ་བ་སྙིང་པོས་ཞུས་པའི་མདོ་ལས་ལོ་ཉིས་སྟོང་གནས་ཤིང་དེ་ནས་ཀཽ་ཤམྦྷིར་རྒྱལ་པོའི་བུ་དཔུང་པ་ཁྲག་གིས་བྱུགས་པ་ལྟ་བུ་ཞིག་འབྱུང་བ་འཛམ་བུའི་གླིང་གི་རྒྱལ་པོར་གྱུར་ཏེ། དེའི་སྡིག་སྦྱོང་ལ་འཛམ་བུའི་གླིང་གི་དགྲ་བཅོམ་དང་དགེ་སློང་ཐམས་ཅད་བཀུག་པ་ལས། སྐབས་ཤིག་ན་གླེང་བསླངས་པས་རྐྱེན་བྱས་ཏེ་འཐབས་པ་ལས་གཅིག་གིས་གཅིག་བསད་ནས་གཅིག་ཀྱང་མ་ལུས་ཤིང་གོས་ཚོན་ཅན་རྣམས་ལྷས་སྤྱན་དྲངས་ཏེ། འཛམ་བུའི་གླིང་གི་ཆོས་རིལ་པོ་ནུབ་པར་འགྱུར་ཚུལ་བཤད་པ་ལ། སྙིང་རྗེ་པད་དཀར་དུ་ལོ་ཕྱེད་དང་ཉིས་སྟོང་གནས་པར་བཤད་པ་དང༌། གཞན་ཡང་ལོ་སྟོང་དང་ཕྱེད་དང་སུམ་སྟོང་དང་ལྔ་སྟོང་གནས་པར་བཤད་པ་སོགས་སྣ་ཚོགས་འབྱུང་བས། བསྟན་པ་རྣམ་དག་དང་རྗེས་འགྲོ་དང་རྟགས་ཙམ་འཛིན་པ་སོགས་ལ་དགོངས་པ་འདྲའོ། །
གསུམ་པ་༼རྡོ་རྗེ་ཐེག་པའི་ལུགས་༽ནི།
བྱ་རྒྱུད་ནི་སྟོན་པ་སྤྲུལ་སྐུ་མཆོག་གིས་གནས་འོག་མིན་དང་རི་རབ་ཀྱི་རྩེ་མོ་ལ་སོགས་པར། འཁོར་དཀྱིལ་འཁོར་ལ་བཀོད་པ་དང་སངས་རྒྱས་བྱང་སེམས་དཔག་ཏུ་མེད་པ་ལ་གསུངས།
སྤྱོད་རྒྱུད་ནི་སྟོན་པ་སྤྲུལ་སྐུ་མཆོག་གིས་གནས་རྣམ་སྣང་སངས་རྒྱས་པའི་ཞིང་ཁམས་མེ་ཏོག་གི་སྙིང་པོའི་རྒྱན་བཀོད་པ་དང༌། དེའི་ཞིང་ཁམས་བར་མ་དང་ལྕང་ལོ་ཅན་ལ་སོགས་པའི་གནས་སུ། འཁོར་དཀྱིལ་འཁོར་ལ་བཀོད་པ་དང་སངས་རྒྱས་བྱང་སེམས་དཔག་ཏུ་མེད་པ་ལ་གསུངས།
རྣལ་འབྱོར་རྒྱུད་ལ། རྩ་རྒྱུད་དེ་ཉིད་འདུས་པ་དང་བཤད་རྒྱུད་རྡོ་རྗེ་རྩེ་མོ་ནི་ལོངས་སྐུའི་རྣམ་སྣང་འོག་མིན་ལས་མི་གཡོ་བར། སྟོན་པ་སྤྲུལ་སྐུའི་རྣམ་སྣང་གིས་གནས་རི་རབ་ཀྱི་རྩེ་མོར་གཞལ་ཡས་ཁང་སྤྲུལ་ཏེ་འཁོར་དཀྱིལ་འཁོར་ལ་བཀོད་པ་དང་སངས་རྒྱས་བྱང་སེམས་དཔག་ཏུ་མེད་པ་ལ་གསུངས། ངན་སོང་སྦྱོང་བ་ཀུན་རིག་ལ་སོགས་པའི་སྤྱོད་རྒྱུད་མཐའ་དག་ནི། སྟོན་པ་སྤྲུལ་སྐུའི་རྣམ་སྣང་གིས་གནས་སུམ་བཅུ་རྩ་གསུམ་དགའ་བའི་ཚལ་གྱི་གཞལ་ཡས་ཁང་དུ། འཁོར་བརྒྱ་བྱིན་སོགས་འཇིག་རྟེན་པ་དང་བྱང་སེམས་བྱེ་བ་ཕྲག་བརྒྱ་སྟོང་ལ་གསུངས།
རྣལ་འབྱོར་བླ་མེད་ལ། གཉིས་མེད་དུས་འཁོར་ནི། སྟོན་པ་སངས་རྒྱས་པའི་ཚུལ་བསྟན་ནས་ནག་པའི་ཉ་ལ་གནས་དཔལ་འབྲས་སྤུངས་ཀྱི་མཆོད་རྟེན་དུ། བདེ་བ་ཆེན་པོའི་གནས་དཀྱིལ་འཁོར་ཆེན་པོར་སྤྲུལ་ཏེ་སྟོན་པ་དཔལ་དུས་ཀྱི་འཁོར་ལོའི་ཏིང་ངེ་འཛིན་ལ་སྙོམས་པར་ཞུགས་པས། དཀྱིལ་འཁོར་ལ་བཀོད་པའི་འཁོར་རྣམས་དང༌། ཞུ་བ་པོ་རྒྱལ་པོ་ཟླ་བ་བཟང་པོ་དང༌། གཞན་ཡང་རྒྱལ་པོ་དགུ་བཅུ་རྩ་དྲུག་སོགས་སྐལ་བ་དང་ལྡན་པའི་གདུལ་བྱ་རྣམས་ལ་རྩ་བའི་རྒྱུད་སྟོང་ཕྲག་བཅུ་གཉིས་པ་གསུངས།
ཕ་རྒྱུད་གསང་འདུས་ནི། པཎྜི་ཏ་ཨ་ལང་ཀ་ཀ་ལ་ཤས་སྟོན་པ་ནམ་ཕྱེད་མ་སངས་རྒྱས་པའི་ཐོ་རངས་བདུད་བཏུལ་ཏེ་དགའ་ལྡན་དུ་བྱོན་ནས། དེར་སྐུའི་འབྱུང་བ་ཆེན་པོ་ལས་གཞལ་ཡས་ཁང་སྤྲུལ། ཕུང་ཁམས་སོགས་ལས་དཀྱིལ་འཁོར་ལ་བཀོད་པའི་ལྷ་རྣམས་སྤྲུལ་ཏེ། འཁོར་ནམ་མཁའ་ཁྱབ་པས་བཅོམ་ལྡན་འདས་ལ་གསོལ་བ་བཏབ་ནས་འདོད་ཆགས་ཅན་རྗེས་སུ་བཟུང་བའི་ཕྱིར་དཔལ་གསང་བ་འདུས་པ་གསུངས་པར་བཞེད་ཅིང༌། རབ་ཏུ་སྒྲོན་གསལ་ལས་ཀྱང་དགའ་ལྡན་དུ་གསུངས་པར་བཤད། སློབ་དཔོན་ཀུན་སྙིང་ནི་ཁྱབ་འཇུག་སོགས་ཀྱི་རྒྱུད་ལ་དགའ་བའི་སྐྱེ་བོ་འདོད་ཆགས་ཅན་གྱི་དོན་དུ་གཞན་འཕྲུལ་དབང་བྱེད་དུ་གསུངས་པར་བཞེད། བོད་ཀྱི་བླ་མ་རྣམས་སྟོན་པ་མཉན་ཡོད་ན་བཞུགས་པའི་ཚེ། ཨོ་རྒྱན་གྱི་རྒྱལ་པོ་ཨིནྡྲ་བོ་དྷིས་བཅོམ་ལྡན་འདས་ཀྱི་ཆེ་བའི་ཡོན་ཏན་ཐོས་ནས་སྤྱན་འདྲེན་པའི་གསོལ་བ་བཏབ་པས། སྟོན་པ་འཁོར་བཅས་བྱོན་པ་ལ་མཆོད་དེ་སྲིད་པ་ལས་ཐར་བར་གསོལ་བ་ལས། རབ་ཏུ་བྱུང་ཞིག་གསུངས་པ་ལ་འདོད་ཡོན་སྤྱོད་བཞིན་དུ་སངས་རྒྱས་པ་ཞུས་པས། སྟོན་པས་སྤྲུལ་སྐུ་དེའི་སྣང་བ་བསྡུས་ཏེ་དཔལ་གསང་བ་འདུས་པའི་དཀྱིལ་འཁོར་སྤྲུལ་ནས། ཨིནྡྲ་བོ་དྷི་སོགས་ཉན་པའི་སྐལ་བ་ཅན་རྣམས་ལ་དབང་བསྐུར་རྒྱུད་བསྟན་ནས་རྡོ་རྗེ་ཆོས་ལ་རྒྱུད་གཏད་པར་བཞེད།
གཤིན་རྗེ་གཤེད་ནི། སྟོན་པ་མངོན་པར་བྱང་ཆུབ་པའི་དུས་བདུད་དཔུང་རྣམས་ཀྱིས་བར་དུ་གཅོད་པའི་ཚེ། སྟོན་པས་བདུད་ཆེན་པོ་ལས་མཆོག་ཏུ་རྒྱལ་བ་ཞེས་པའི་ཏིང་ངེ་འཛིན་ལ་ཞུགས་ཏེ། སྐུ་གསུང་ཐུགས་ཀྱི་རྡོ་རྗེ་ལས་ཁྲོ་བོ་གཤིན་རྗེ་གཤེད་ཕྱུང་ནས་དཀྱིལ་འཁོར་སྤྲུལ་ཏེ་བདུད་ཐམས་ཅད་བཏུལ་ནས་རྒྱུད་རྒྱས་པ་གསུངས། སྟོན་པ་གཤིན་རྗེ་གཤེད་ལྷ་བཅུ་གསུམ་དང་བཅས་པའི་འཁོར་ཚོགས་མང་པོ་དང་ཐབས་ཅིག་ཏུ་བཞུགས་ནས་བསྡུས་རྒྱུད་གསུངས། སྟོན་པ་རྡོ་རྗེ་བཙུན་མོའི་བྷ་ག་ཞེས་པ་ཆོས་འབྱུང་གི་ནང་གི་གཞལ་ཡས་ཁང་ན་གཏི་མུག་རྡོ་རྗེ་སོགས་དང་ལྷན་ཅིག་བཞུགས་པའི་ཚེ། ཕྱག་རྡོར་ལ་ཉན་པར་གདམས་པས་དེས་ཞུས་ནས་གཤེད་དམར་གསུངས་སོ། །
མ་རྒྱུད་བདེ་མཆོག་ནི། ཐོག་མ་མེད་པའི་སངས་རྒྱས་ཐམས་ཅད་ཀྱིས་བསྟན་པར་བཞེད་པ་དང༌། ཐོག་མ་མེད་པར་སྟོན་པ་འདི་སངས་རྒྱས་ནས་བསྟན་པར་བཞེད་པ་དང༌། གཉིས་ལྡན་གྱི་དུས་དྲག་པོ་འཇིགས་བྱེད་བཏུལ་བའི་གནས་འཛམ་བུའི་གླིང་འདིར། སྟོན་པ་སྤྲུལ་པའི་སྐུ་འབྲས་བུའི་ཧེ་རུ་ཀས། འཁོར་སངས་རྒྱས་བྱང་སེམས་རིགས་ལྔའི་དཔའ་བོ་དང་དཔའ་མོ། སྡུད་པ་པོ་གསང་བདག དྲག་པོ་འཇིགས་བྱེད་འཁོར་བཅས་རྣམས་ལ་དབང་བསྐུར་ཅིང་རྒྱུད་བསྟན་པར་བཞེད་པ་དང༌། རྩོད་ལྡན་གྱི་དུས་དྲག་པོ་འཇིགས་བྱེད་དབང་ཕྱུག་ཆེན་པོ་ཞི་རྒྱས་དབང་དྲག་གི་སྐུ་བཞི་ཆུང་མ་དང་བཅས་པས་རི་རབ་ཀྱི་བྱང་ཤར་དང་དབུས་དང་གཞན་འཕྲུལ་དབང་བྱེད་དང་མ་ག་དྷ་རྣམས་སུ་གནས་ཏེ། ཡུལ་ཉེར་བཞི་དང་དུར་ཁྲོད་བརྒྱད་རྣམས་དེའི་རྗེས་འཇུག་གི་ལྷ་དང་དྲི་ཟ་དང་གནོད་སྦྱིན་དང་སྲིན་པོ་དང་ཀླུ་དང་མི་མ་ཡིན་རྣམས་བཞི་བཞི་སྟེ་ཉེར་བཞི་དང༌། མིའམ་ཅི་བཞི་དང་ཕྲ་མེན་མ་བཞི་སྟེ་བརྒྱད་ཀྱིས་བཟུང་ནས་འཛམ་བུའི་གླིང་ཐམས་ཅད་དབང་དུ་བསྡུས་ཤིང་ལས་ལོག་པ་ལ་རང་ཡང་ཞུགས་གཞན་ཡང་འགོད་པར་བྱེད་པའི་དུས། སྟོན་པ་རྡོ་རྗེ་འཆང་བྱང་ཆུབ་པ་ལྔས་མངོན་པར་རྫོགས་པར་སངས་རྒྱས་ཏེ་ཆོས་དབྱིངས་ཀྱི་ངང་ནས་འོག་མིན་དུ་སངས་རྒྱས་བྱང་སེམས་དཔག་ཏུ་མེད་པ་ལ་འོད་གསལ་ལྷན་ཅིག་སྐྱེས་པའི་ཆོས་བསྟན་ནས། དྲག་པོ་དབང་ཕྱུག་འཁོར་བཅས་འདུལ་བའི་དུས་ལ་བབ་པར་མཁྱེན་ཏེ། སྤྲུལ་སྐུ་འབྲས་བུའི་ཧེ་རུ་ཀར་བཞེངས་ནས་རི་རབ་ཀྱི་རྩེ་མོར་བྱོན་པ་ལ། རིགས་ལྔས་གཞལ་ཡས་ཁང་དང་དཔའ་བོ་དཔའ་མོ་ལ་སོགས་པའི་ལྷ་རྣམས་སྤྲུལ་ཏེ་ཕུལ། དེ་ནས་ལོངས་སྐུའི་ཏིང་ངེ་འཛིན་ལ་ཞུགས་ནས་གདུལ་བྱ་ལ་གཟིགས་ཏེ། གླིང་བཞི་བྱེ་བ་ཕྲག་བརྒྱར་དཀྱིལ་འཁོར་གྱི་འཁོར་ལོ་སྣ་ཚོགས་པ་སྤྲོས། འཛམ་བུའི་གླིང་འདིར་བདེ་མཆོག་ཞལ་བཞི་ཕྱག་བཅུ་གཉིས་པར་སྤྲུལ་ནས་འཇིགས་བྱེད་དང་དུས་མཚན་ཞབས་འོག་ཏུ་མནན་ཞིང་བཏུལ། སྤྲུལ་པའི་འཁོར་རྣམས་ཀྱིས་ཀྱང་ཡུལ་ཉེར་བཞི་དང་དུར་ཁྲོད་བརྒྱད་བཟུང་བའི་མ་རུངས་པ་རྣམས་བཏུལ་ནས། རི་རབ་ཀྱི་རྩེ་མོར་བཅོམ་ལྡན་འདས་འཁོར་བཅས་གཞལ་ཡས་ཁང་དུ་འཁོད་དེ། འཁོར་དཀྱིལ་འཁོར་ལ་བཀོད་པ་དང་སངས་རྒྱས་བྱང་སེམས་རི་རབ་ཀྱི་རྡུལ་དང་མཉམ་པ་དང་དྲག་པོ་འཇིགས་བྱེད་འཁོར་བཅས་དང༌། སྐལ་བ་དང་ལྡན་པའི་ལྷ་མི་དང་བཅས་པ་ལ་རྡོ་རྗེ་རྣལ་འབྱོར་མས་ཞུས་ཏེ་རྩ་རྒྱུད་དང༌། ཕྱག་རྡོར་གྱིས་ཞུས་ཏེ་བཤད་རྒྱུད་རྣམས་གསུངས་པར་བཞེད་པ་དང༌། འགའ་ཞིག་ཏུ་དེ་ལྟར་གསུངས་ནས་སྟོན་པ་དམ་པ་ཏོག་དཀར་པོར་འཁྲུངས་ཤིང་སྤྲུལ་སྐུ་ཤཱཀྱ་ཐུབ་པར་མཛད་ནས་ཀྱང༌། དཔལ་འབྲས་སྤུངས་ཀྱི་རི་ལ་བདེ་མཆོག་གི་ཏིང་ངེ་འཛིན་ལ་ཞུགས་ནས་དཀྱིལ་འཁོར་སྤྲུལ་ཏེ། དྲག་པོ་འཇིགས་བྱེད་འཁོར་བཅས་འདུལ་བའི་ཚུལ་བསྟན་ཞིང་དཔའ་བོ་དང་རྣལ་འབྱོར་མ་བྱེ་བ་ཕྲག་བརྒྱད་བཅུ་ལ་བདེ་མཆོག་གི་རྒྱུད་རྣམས་སླར་ཡང་གསུངས་པར་བཤད། འགའ་ཞིག་ཏུ་སྤྲུལ་སྐུ་ཤཱཀྱ་ཐུབ་པར་གྱུར་ནས་སླར་མ་གསུངས་པར་ཡང་བཤད་དེ་བཤད་ཚུལ་སྣ་ཚོགས་པར་སྣང་ངོ༌། །
དཔལ་ཀྱེ་རྡོ་རྗེ་ནི། རྡོ་རྗེ་ཕྲེང་བའི་འགྲེལ་བར་གནས་འཛམ་བུའི་གླིང་དུ་སྤྲུལ་པའི་སྐུས་མ་ག་དྷར་བདུད་བཞི་འཇོམས་པའི་དུས་གསུངས་པར་བཤད་ལ། དེ་ཡང་རྡོ་རྗེ་བཙུན་མོའི་བྷ་ག་ཞེས་པ་ཆོས་འབྱུང་སྟེ། དེའི་ནང་དུ་གནས་པའི་གཞལ་ཡས་ཁང་དུ་སྟོན་པ་བཅོམ་ལྡན་འདས་འཁོར་འཇིག་རྟེན་དང་འཇིག་རྟེན་ལས་འདས་པ་དུ་མས་བསྐོར་ཏེ་བཞུགས་པ་ལ། རྡོ་རྗེ་སྙིང་པོ་དང་བདག་མེད་མ་སོགས་ཀྱིས་ཞུས་ནས་རྩ་རྒྱུད་རྒྱས་པ་དང༌། རྡོ་རྗེ་སྙིང་པོས་ཞུས་ནས་བསྡུས་རྒྱུད་བརྟག་གཉིས་གསུངས། སྟོན་པ་གཞལ་ཡས་ཁང་གི་དབུས་སུ་འཁོར་ལོ་བསྐྱར་བ་ལྔའི་ལྷ་ཚོགས་དང་འཇིག་རྟེན་ལས་འདས་པའི་འཁོར་དང་བཅས་ཏེ་བཤད་རྒྱུད་རྡོ་རྗེ་གུར་གསུངས་སོ། །
རྡོ་རྗེ་ཐེག་པའི་བཀའ་བསྡུས་ཚུལ་ནི། འགྲེལ་བ་ཁ་ཅིག་ཏུ་རྒྱུད་ཀྱི་ཞུ་བ་པོ་གང་ཡིན་དང་མཇུག་ཏུ་གང་ལ་གཏད་པ་དེས་རྒྱུད་བསྡུས་པར་བཤད་དེ། དཔེར་ན་སྡོམ་འབྱུང་ཕྱག་རྡོར་དང་བརྟག་གཉིས་རྡོ་རྗེ་སྙིང་པོ་དང་རྡོ་རྗེ་མཁའ་འགྲོ་ཕག་མོ་དང་དུས་འཁོར་ཟླ་བ་བཟང་པོས་བསྡུས་པ་ལྟ་བུའོ། །གཞན་ཡང་རྩ་རྒྱུད་རྒྱས་པ་རྣམས་ལས་བསྡུས་ནས་བསྡུས་རྒྱུད་རྣམས་གསུངས་པས་སྟོན་པ་པོ་ཉིད་ཀྱིས་བསྡུས་པར་འདོད་པ་སོགས་ཡོད་ཀྱང༌། གསང་སྔགས་ཀྱི་རྒྱུད་སྡེ་ཐམས་ཅད་གསང་བདག་གིས་བསྡུས་པར་བཤད་པ་ལེགས་ཏེ། དེ་ཡང་གནས་ཨོ་རྒྱན་དུ་སྡུད་པ་པོ་ཕྱག་ན་རྡོ་རྗེས་སྟོན་པ་འཛམ་བུའི་གླིང་དུ་བཞུགས་པའི་དུས་ཉིད་དུ་སྔགས་ཀྱི་རྒྱུད་སྡེ་ཐམས་ཅད་བསྡུས་ཏེ་རྒྱལ་པོ་ཨིནྡྲ་བོ་དྷི་འཁོར་བཅས་ལ་བྱིན། དེ་དག་ཀྱང་དངོས་གྲུབ་བརྙེས་ནས་རང་བཞིན་གྱིས་གྲུབ་པའི་དཔའ་བོ་དང་རྣལ་འབྱོར་མར་གྱུར་ཏེ། ཨོ་རྒྱན་གྱི་ཡུལ་དེ་སྟོངས་ནས་ཀླུས་གང་བའི་མཚོ་ཆེན་པོ་ཞིག་ཏུ་གྱུར་པ་ན། ཡང་ཕྱག་རྡོར་གྱིས་ཀླུ་དེ་རྣམས་སྨིན་པར་མཛད་ནས་རྒྱུད་ཐམས་ཅད་གླེགས་བམ་དུ་བྲིས་ཏེ་གཏད། དེ་ནས་ཀླུ་རྣམས་རིམ་གྱིས་མིར་གྱུར་ཏེ་མཚོ་འགྲམ་དུ་གྲོང་ཁྱེར་བྱས་ཤིང་གསང་སྔགས་རྣམས་ཉམས་སུ་བླངས་པས། ཕལ་ཆེར་དངོས་གྲུབ་ཐོབ་སྟེ་སྐྱེས་པ་རྣམས་དཔའ་བོ་དང་བུད་མེད་རྣམས་མཁའ་འགྲོ་མར་གྱུར། གྲུབ་པ་མ་ཐོབ་པ་རྣམས་ཀྱང་མིར་གྱུར་ཏེ་ཡུལ་དེ་མཁའ་འགྲོ་མའི་གནས་སུ་གྲགས་ལ། དེ་ནས་རིམ་པས་ཡུལ་དབུས་སུ་སྔགས་འཕེལ་བར་བཤད་པ་དང༌། ཡང་རྒྱལ་པོ་ཨིནྡྲ་བོ་དྷི་ལ་དབང་བསྐུར་བའི་ཕྱིས་ལྕང་ལོ་ཅན་དུ་བྱང་སེམས་བྱེ་བ་ཕྲག་དགུ་བཅུ་རྩ་དྲུག་འདུས་ཏེ་གསང་བདག་ལ་གསོལ་བ་བཏབ་པས། དེས་སྔགས་ཀྱི་རྒྱུད་མ་ལུས་པ་བསྡུས་ནས་ཡི་གེར་བཀོད་དེ། ཨོ་རྒྱན་དུ་ཀླུ་ལས་གྱུར་པའི་མཁའ་འགྲོ་མ་རྣམས་ལ་དབང་བསྐུར་རྒྱུད་གཏད་ཕྱི་རབས་ཀྱི་སྐལ་ལྡན་ལ་གནང་བར་གདམས་པར་བཤད་དེ། ཨིནྡྲ་བོ་དྷིས་མཛད་པའི་བདེ་མཆོག་རྩ་རྒྱུད་ཀྱི་འགྲེལ་བ་ལས།
རྒྱལ་པོ་ཨིནྡྲ་བོ་དྷི་འཁོར་བཅས་ལ། །
དབང་སྐུར་བྱིན་རླབས་གསང་ཆེན་བླ་མེད་ཆོས། །
ལྐོག་གྱུར་ངག་ཏུ་རྡོ་རྗེ་ཐེག་མཆོག་གི །
ཆོས་ཀྱི་འཁོར་ལོ་བསྐོར་བར་མཛད་པ་འོ། །
ཕྱི་དུས་རིམ་པར་ལུང་བསྟན་སྡུད་པ་པོས། །
རི་བོ་མཆོག་རབ་བྱང་ཤར་ལྷ་གནས་མཆོག །
ལྕང་ལོ་ཅན་གྱི་ཕོ་བྲང་ཆེན་པོར་ནི། །
རྒྱུད་རྣམས་མ་ལུས་སེམས་དཔའ་ཆེན་པོའི་ཚོགས། །
བྱེ་བ་ཕྲག་ནི་དགུ་བཅུ་རྩ་དྲུག་སོགས། །
འདུས་ཏེ་རྗེ་བཙུན་གསང་བའི་བདག་པོ་ལ། །
གསོལ་བ་བཏབ་ཚེ་འདི་སྐད་བདག་ཐོས་ཞེས། །
རབ་ཏུ་གསུངས་པ་གསེར་གྱི་ཤོག་བུ་ལ། །
བཻཌུརྱ་ཡི་ཞུན་མས་ཡི་གེར་བཀོད། །
དེ་ནས་མ་འོངས་དུས་ལ་དགོངས་ནས་ནི། །
ཨོ་རྒྱན་གནས་སུ་ཀླུ་ལས་གྱུར་པ་ཡི། །
མཁའ་འགྲོ་མ་ཡི་ཚོགས་ལ་བྱིན་གྱིས་བརླབས། །
དྷརྨཱ་སྭ་ཛ་གསང་བ་ཆོས་ཀྱི་མཛོད། །
དཔལ་ལྡན་རང་བྱུང་ཕོ་བྲང་གནྡྷོ་ལིར། །
མཁའ་འགྲོ་དབང་ཕྱུག་མངོན་པར་དགའ་མ་སོགས། །
བྱིན་བརླབས་དབང་བསྐུར་ཕྱི་རབས་སྐལ་ལྡན་ལ། །
རྗེས་གནང་ཉེ་བར་གདམས་པ་ལུང་བསྟན་པའོ། །
ཞེས་སོ། །མ་རྒྱུད་རྣམས་ནི་རྡོ་རྗེ་ཕག་མོ་ལ་སོགས་པའི་མཁའ་འགྲོ་མ་རྣམས་ཀྱིས་ཨོ་རྒྱན་དུ་ཕན་ཚུན་དྲི་ལན་གྱི་ཚུལ་དུ་བསྡུས་པར་ཡང་བཤད་དོ། །མཁའ་འགྲོ་རྒྱ་མཚོ་ལས།
བསྡུ་བ་མཛད་པ་སོགས་རྣམས་ཀྱིས། །
བདག་ལ་བགྲོད་པ་དེ་ཐོབ་བོ། །
མ་མོ་ཐམས་ཅད་འདུས་རྣམས་ཀྱིས། །
རྡོ་རྗེའི་གནས་རྣམས་བསྡུས་པ་འོ། །
གཅིག་ལ་གཅིག་གིས་བཞེད་པ་ནི། །
གསོལ་བ་འདེབས་ཤིང་གསོལ་འདེབས་མཛད། །
ཅེས་སོ། །དེས་ན་སྤྱིར་སྡུད་པ་པོ་གསང་བདག་ཡིན་ཡང་སླར་བསྡུས་པའང་ཡོད་དེ། དཔེར་ན་དུས་འཁོར་ལ་རྒྱལ་པོ་ཟླ་བ་བཟང་པོས་རྩ་རྒྱུད་སྟོང་ཕྲག་བཅུ་གཉིས་པ་བསྡུས། དེ་ནས་ཆོས་རྒྱལ་རིགས་ལྡན་བདུན་འདས་པ་ན་འཇམ་དབྱངས་གྲགས་པས་དུས་འཁོར་བསྡུས་རྒྱུད་བསྡུས་པ་ལྟ་བུའོ། །རྡོ་རྗེ་ཐེག་པའི་གནས་ཚད་ནི། སངས་རྒྱས་ཀྱི་བསྟན་པ་ཇི་སྲིད་གནས་ཀྱི་བར་རྡོ་རྗེ་ཐེག་པ་གནས་པར་བཤད་དེ། འཇམ་དཔལ་རྩ་རྒྱུད་ལས།
ཐུབ་པ་མཆོག་ནི་མེད་པ་ན། །
རྟག་ཏུ་སྔགས་སྨྲ་ལ་དད་པས། །
བསྟན་པའི་དོན་ནི་བྱེད་པར་འགྱུར། །
ཞེས་དང༌། སྟོབས་པོ་ཆེ་ལས། མདོ་སྡེ་འདི་ཡོངས་སུ་ནུབ་པའི་ཚེ་དེ་བཞིན་གཤེགས་པའི་བསྟན་པ་ཡང་ཡོངས་སུ་ནུབ་པར་འགྱུར་ཏེ། ཞེས་དང༌། ཞལ་ལུང་ལས།
འདི་ན་རྣམ་པར་འཕོ་བྱེད་པ། །
གང་གི་དུས་སུ་གནས་པ་དེར། །
སངས་རྒྱས་བསྟན་པ་རིན་ཆེན་ཡང༌། །
གནས་པར་རབ་ཏུ་བཤད་པ་ཡིན། །
རྒྱུད་པའི་རིམ་པ་འདི་ཆད་ནས། །
སངས་རྒྱས་བསྟན་པ་ནུབ་པ་རུ། །
ཀུན་གྱིས་རབ་ཏུ་ཤེས་པར་བྱ། །
ཞེས་སོ། །མ་རྒྱུད་རྣམས་ནི་བསྐལ་པ་མེས་འཇིག་པའི་དུས་སུའང་ཡུལ་ཉེར་བཞིའི་དཔའ་བོ་དང་རྣལ་འབྱོར་མས་ཉམས་སུ་བླངས་ཏེ་གནས་པས་རྟག་ཏུ་མི་ནུབ་པར་བཤད་དེ། མཁའ་འགྲོ་རྒྱ་མཚོ་ལས།
ཤེས་རབ་རྒྱུད་ནི་རང་བྱུང་ཉིད། །
རང་གི་རང་བཞིན་རྟག་ཏུ་གནས། །
བྱང་ཆུབ་ཕྱོགས་ཀྱི་ཆོས་རྣམས་སོ། །
མི་འཇིག་གོ་འཕང་རྗེས་འགྲོ་བ། །
བསྐལ་པ་བསྲེག་པའི་དུས་སུ་ནི། །
གཞན་དུ་སོང་ནས་ཡང་དག་གནས། །
ཞེས་སོ། །དེས་ན་འཛམ་བུའི་གླིང་གི་ཕལ་པ་རྣམས་ཀྱི་ངོར་གནས་པའི་ཚད་བཤད་ཀྱི། རྒྱུད་སྡེ་བསྟན་པའི་སངས་རྒྱས་བྱང་སེམས་རྣམས་ཀྱི་ངོར་རྡོ་རྗེ་ཐེག་པའི་རྒྱུད་ཐམས་ཅད་དུས་རྟག་ཏུ་གནས་པ་ཡིན་ནོ། །
གཉིས་པ་ཐེག་པའི་རྣམ་གཞག་བསྟན་པ་ལ། ཐེག་པ་སྤྱིའི་རྣམ་གཞག་དང༌། རྡོ་རྗེ་ཐེག་པ་ཁྱད་པར་དུ་འཕགས་ཚུལ་གཉིས་ཀྱི། དང་པོ་༼ཐེག་པ་སྤྱིའི་རྣམ་གཞག་༽ནི།
སྟོན་པས་གསུངས་པའི་ཆོས་ཀྱི་སྒོ་བརྒྱད་ཁྲི་བཞི་སྟོང་ལ་སོགས་པ་ཐམས་ཅད་བསྡུ་ན། གདུལ་བྱ་བློ་དམན་པ་དང་འབྲིང་དང་ཆེན་པོ་གསུམ་གྱི་ངོར་ཉན་ཐོས་དང་རང་རྒྱལ་དང་ཐེག་ཆེན་གྱི་ཐེག་པ་གསུམ་དུ་བསྟན་ཏེ། དམ་ཆོས་པད་དཀར་ལས།
དྲང་སྲོང་ཆེན་པོས་ཐེག་པ་གསུམ་བསྟན་པ། །
རྣམ་འདྲེན་རྣམས་ཀྱི་ཐབས་ལ་མཁས་པ་སྟེ། །
འགྲོ་བའི་དོན་དུ་ཐེག་པ་གསུམ་བསྟན་ཏོ། །
ཞེས་སོ། །དེ་ཡང་ཐེག་དམན་ཉན་རང་གི་ཐེག་པ་ནི། འཁོར་བའི་སྡུག་བསྔལ་གྱིས་དུབ་པའི་སེམས་ཅན་བློ་ཆུང་ངུ་བླ་ན་མེད་པའི་སྤྱོད་པ་སྤྱད་པར་མི་ནུས་པ་དག གནས་སྐབས་སུ་དམན་པའི་མྱང་འདས་ཀྱི་གོ་འཕང་ལ་ངལ་གསོ་བའི་ཆེད་དུ་གསུངས་ཏེ། དམ་ཆོས་པད་དཀར་ལས།
དེ་བཞིན་ཉན་ཐོས་ཐམས་ཅད་ཀྱང༌། །
མྱ་ངན་འདས་ཐོབ་འདུ་ཤེས་ཏེ། །
རྒྱལ་བས་གསུངས་པ་དེ་དག་ལ། །
མྱ་ངན་མ་འདས་དེ་ངལ་གསོ། །
ཞེས་སོ། །དེས་ན་རྫོགས་པའི་སངས་རྒྱས་སུ་བགྲོད་པར་ནུས་པའི་ཐེག་པ་མཐར་ཐུག་ནི། ཐེག་ཆེན་ཁོ་ན་ཡིན་ཞིང་གཞན་ལས་ཆེས་ཁྱད་པར་དུ་འཕགས་ཏེ། ལང་གཤེགས་ལས།
ཐེག་པ་གཅིག་ཏུ་ང་སྨྲ་སྟེ། །
ཐེག་པའི་རྣམ་གཞག་ཡོད་མ་ཡིན། །
བྱིས་པ་རྣམས་ནི་ཡོངས་དྲང་ཕྱིར། །
ཐེག་པ་ཐ་དད་ངས་བཤད་དོ། །
ཞེས་དང༌། དམ་ཆོས་པད་དཀར་ལས།
ཐེག་པ་གཅིག་སྟེ་གཉིས་པ་ཡོད་མ་ཡིན། །
གསུམ་པ་ནམ་ཡང་ཡོད་མིན་འཇིག་རྟེན་ན། །
སྐྱེས་བུ་མཆོག་རྣམས་ཐབས་ཀྱི་ཐེག་པ་གང༌། །
སྣ་ཚོགས་ཉེ་བར་བསྟན་པ་མཛད་མ་གཏོགས། །
ཞེས་དང༌། ཐེག་བསྡུས་ལས།
ཤེས་བྱའི་གནས་དང་མཚན་ཉིད་འཇུག་པ་དང༌། །
དེ་ཡི་རྒྱུ་འབྲས་དེ་རབ་དབྱེ་བ་དང༌། །
བསླབ་པ་གསུམ་དང་དེ་འབྲས་སྤངས་པ་དང༌། །
ཡེ་ཤེས་ཐེག་པ་མཆོག་གྱུར་ཁྱད་པར་འཕགས། །
ཞེས་སོ། །ཐེག་ཆེན་ལ་ཡང་གདུལ་བྱ་རྒྱུ་ལམ་དུ་བྱེད་པ་ལ་མོས་པ་བློ་དམན་པ་དང༌། འབྲས་བུ་ལམ་དུ་བྱེད་པ་ལ་མོས་པ་བློ་མཆོག་གཉིས་ཀྱི་ངོར། ཐེག་ཆེན་ཐུན་མོང་བ་ཕར་ཕྱིན་ཐེག་པ་དང༌། གསང་སྔགས་རྡོ་རྗེའི་ཐེག་པ་གཉིས་སུ་གསུངས་ཏེ། མདོ་སྡེ་གདམས་ངག་འབོགས་པའི་རྒྱལ་པོ་ལས།
རྒྱུ་ལ་མོས་པ་རྒྱུ་ཆོས་ཀྱི། །
འཁོར་ལོ་རབ་ཏུ་བསྐོར་བྱས་ནས། །
རྡོ་རྗེ་ཐེག་པའི་ཉེ་ལམ་ཞིག །
མ་འོངས་དུས་ན་འབྱུང་བར་འགྱུར། །
ཞེས་དང༌། མཐའ་གཉིས་སེལ་བ་ལས།
རྒྱུ་ལ་སྦྱོར་བ་རྒྱུ་ཡི་ཆོས། །
འཁོར་ལོ་རབ་ཏུ་བསྐོར་བྱས་ནས། །
འབྲས་བུའི་ཐེག་པ་ཉེ་ལམ་ཞིག །
ཅེས་སོ། །
གཉིས་པ་༼རྡོ་རྗེ་ཐེག་པ་ཁྱད་པར་དུ་འཕགས་ཚུལ་༽ནི།
རྒྱུ་འབྲས་ཀྱི་ཐེག་པ་དེ་གཉིས་འཐོབ་བྱའི་འབྲས་བུ་དོན་གཅིག་ནའང་ལམ་བགྲོད་པ་ལ་ཚུལ་བཞིས་གསང་སྔགས་ཁྱད་པར་དུ་འཕགས་ཏེ། ཚུལ་གསུམ་སྒྲོན་མེ་ལས།
དོན་གཅིག་ན་ཡང་མ་རྨོངས་དང༌། །
ཐབས་མང་དཀའ་བ་མེད་པ་དང༌། །
དབང་པོ་རྣོན་པོའི་དབང་བྱས་པས། །
སྔགས་ཀྱི་ཐེག་པ་ཁྱད་པར་འཕགས། །
ཞེས་སོ། །དེ་ལ་མ་རྨོངས་པ་ནི། ཕར་ཕྱིན་པས་མགོ་དང་རྐང་ལག་སྦྱིན་པ་སོགས་ཕྱིའི་ཕར་ཕྱིན་ལ་འཇུག་པ་ནི། སེམས་ཅན་ཐམས་ཅད་ཀྱི་འདོད་པ་ཅིག་ཅར་དུ་རྫོགས་མི་ནུས་ཤིང་ཡུན་རིང་པོར་ཐོགས་པས་ཅུང་ཟད་རྨོངས་ལ། སྔགས་པས་ཐབས་དེ་སྨད་ནས་ཐབས་ལ་མཁས་པས་མཐའ་ཡས་པའི་སེམས་ཅན་ལ་སྙིང་རྗེ་བསྐྱེད་དེ། ཐབས་ཤེས་དབྱེར་མེད་པ་ནང་ཏིང་ངེ་འཛིན་གྱི་ཕར་ཕྱིན་དྲུག་མྱུར་དུ་རྫོགས་པར་བྱ་བ་ནི་མ་རྨོངས་པ་སྟེ། དེ་ཉིད་ལས།
མཁས་པ་སྙིང་རྗེ་ཆེར་ལྡན་པས། །
དཔྱད་དེ་ཐབས་ཀྱི་མཆོག་ལེན་ཞིང༌། །
ཐ་མལ་པ་ཡི་ཐབས་སྨད་ནས། །
མི་འཕོ་བ་ཡི་གནས་ཐོབ་བོ། །
ཞེས་སོ། །
ཐབས་མང་བ་ནི། ཕར་ཕྱིན་པས་དཀའ་ཐུབ་དང་སྡོམ་པ་ལ་སོགས་པ་ཁོ་ན་འཚང་རྒྱ་བའི་ཐབས་སུ་བྱས་པས་ཐམས་ཅད་ཀྱིས་དེ་ཁོ་ན་སྤྱོད་མི་ནུས་པར་རྗེས་སུ་འཛིན་མི་ནུས་པས་ཐབས་ཅུང་ཟད་ཉུང་ལ། སྔགས་པས་སེམས་ཅན་ཐམས་ཅད་ཀྱི་དོན་བསྒྲུབ་པའི་ཕྱིར། དང་པོར་རྨི་ལྟས་དང་མེ་ཏོག་དབབ་པ་སོགས་ཀྱིས་རིགས་ངེས་པར་བྱས་ནས་དེ་དང་མཐུན་པའི་རྣལ་འབྱོར་ལ་འཇུག་ཅིང༌། ཕྲ་བ་སེམས་སེམས་བྱུང་ཐམས་ཅད་ལྷའི་རང་བཞིན་དུ་བསྒོམ་པ་སོགས་དང༌། དེ་མི་ནུས་པར་ངག་གི་སྤྲོས་པ་ལ་ཞེན་པ་ལ་སྔགས་བཟླས་པ་སོགས་དང༌། རགས་པའི་ཡུལ་ལ་ཞེན་ནས་ཕྲ་བ་ལ་འཇུག་མི་ནུས་པ་ལ་རྟེན་དང་བརྟེན་པའི་དཀྱིལ་འཁོར་བསྒོམ་པ་སོགས་དང༌། ཆོས་ཐམས་ཅད་རང་བཞིན་གྱིས་རྣམ་པར་དག་པས་ཉོན་མོངས་དང་ཡེ་ཤེས་ལ་སྤང་བླང་མེད་པ་ཡང་དག་པའི་དོན་རྟོགས་ནས་གྲོལ་བར་གྱུར་བས་ན་ཐབས་མང་བ་སྟེ། དེ་ཉིད་ལས།
སེམས་ཅན་ཀུན་དོན་ལེགས་བསྒྲུབ་ཕྱིར། །
བློ་ཆེན་ལ་ནི་ཐབས་ཐམས་ཅད། །
དབྱེ་བ་རྣམ་བཞིའི་ཚུལ་གྱིས་མཆོག །
འགྲོ་བའི་སྟོན་པས་གསུངས་པ་ཡིན། །
ཞེས་སོ། །
དཀའ་བ་མེད་པ་ནི། ཕར་ཕྱིན་དུུ་གདུལ་བྱ་སོ་སོའི་འདོད་པ་དང་མཐུན་པར་འབྲས་བུ་བསྐྲུན་པའི་ཐབས་དཀོན་པས་ཡུན་རིང་མོར་བྱང་ཆུབ་འཐོབ་དཀའ་བས་དཀའ་བ་ཆེ་ལ། སྔགས་པས་སེམས་ཅན་གང་ལ། ཡུལ་གང་དུ། དུས་གང་གི་ཚེ་རིང་ཇི་ལྟར་འདོད་པ་དེ་ལ་ངེས་པར་སྦྱོར་ཞིང་ཐབས་བདེ་བ་ཉིད་ཀྱིས་འབྲས་བུ་མངོན་དུ་བྱེད་པས་འཆིང་བྱེད་གྲོལ་བྱེད་དུ་འགྱུར་བ་དང༌། དབང་པོའི་རིམ་པ་དང་མཐུན་པར་ཕྱག་རྒྱ་བཞི་ལ་སོགས་པ་ལ་བརྟེན་ནས་བདེ་བླག་ཏུ་བྱང་ཆུབ་འཐོབ་པར་བྱེད་པས་ན་དཀའ་བ་མེད་པ་སྟེ། དེ་ཉིད་ལས། 
གང་ཞིག་གང་དུ་ཇི་ལྟར་འདོད། །
དེ་ཉིད་དེ་ལ་ངེས་སྦྱོར་ཞིང༌། །
འདོད་པའི་དོན་ཐོབ་མཛད་པ་ཡི། །
དམ་པའི་དོན་ནི་ཐུབ་པས་གསུངས། །
ཞེས་སོ། །
དབང་པོ་རྣོ་བ་ནི། ཐེག་དམན་ནི་ཐབས་མི་ཤེས་པས་དབང་པོ་བརྟུལ་ཞིང་ཕར་ཕྱིན་པ་ནི་ཐབས་ལ་འཁྲུལ་བས་དབང་པོ་འབྲིང་ཡིན་ལ། སྔགས་པས་ནི་གཞན་གྱིས་སྤྱད་ན་ངན་སོང་དུ་འགྲོ་བའི་ལས་ཀྱང་ཐབས་ཀྱི་ཁྱད་པར་གྱིས་བྱང་ཆུབ་ཀྱི་རྒྱུར་བསྒྱུར་བར་ནུས་པས་དབང་པོ་རྣོ་བ་སྟེ། ཨརྱ་དེ་བས།
དམན་པ་རྣམས་ནི་གསུམ་ལ་ཆགས། །
བར་མ་རྣམས་ནི་ཆགས་བྲལ་འགྱུར། །
གཟུགས་ཀྱི་རང་བཞིན་ཤེས་པ་ཡི། །
མཁས་པ་རྣམས་ནི་རྣམ་པར་གྲོལ། །
ཞེས་སོ། །
གཞན་ཡང་མཐའ་གཉིས་སེལ་བར་ཐབས་མྱུར་བ་དང་སླ་བ་དང་མང་བ་དང་མཁས་པ་བཞིས་སྔགས་ཁྱད་པར་དུ་འཕགས་པར་བཤད་པའི་མྱུར་ཁྱད་ནི། ཕར་ཕྱིན་ཐེག་པར་བསྐལ་པ་གྲངས་མེད་གསུམ་ལ་སོགས་པར་ལམ་ཉམས་སུ་བླངས་ནས་འབྲས་བུ་འཐོབ་དགོས་པར་བཤད་པས་ཐབས་བུལ་ལ། སྔགས་པས་ནི་ཚེ་གཅིག་དང་སྐྱེ་བ་བདུན་དང་བཅུ་དྲུག་ན་འབྲས་བུ་འགྲུབ་པས་ཐབས་མྱུར་ཏེ། དེ་ལ་དབང་པོ་རབ་བརྩོན་འགྲུས་ཅན་ཚེ་འདིར་འཚང་རྒྱ་བ་ནི། དུས་འཁོར་རྩ་རྒྱུད་ལས།
གདོལ་བ་སྨིག་མ་མཁན་ལ་སོགས། །
མཚམས་མེད་ལྔ་ནི་བྱེད་པ་རྣམས། །
སྔགས་ཀྱི་སྤྱོད་པ་རྗེས་སྤྱད་ན། །
སྐྱེ་འདི་ཉིད་ལ་སངས་རྒྱས་འགྱུར། །
ཞེས་དང༌། གསང་འདུས་ལས།
འདི་ཡི་ཆོས་ཀྱི་བདག་ཉིད་ཆེ། །
སྐུ་གསུམ་མི་ཕྱེད་ལས་བྱུང་བ། །
ཡེ་ཤེས་རྒྱ་མཚོ་རྣམ་པར་བརྒྱན། །
ཚེ་འདི་ཉིད་ལ་འགྲུབ་པར་འགྱུར། །
ཞེས་སོ། །དབང་པོ་འབྲིང་བརྩོན་འགྲུས་དང་མི་ལྡན་ཡང་ལྟུང་བ་མེད་ན་སྐྱེ་བ་གསུམ་མམ་བདུན་ལ་འཚང་རྒྱ་སྟེ། གསང་སྔགས་ལ་འཇུག་པ་ལས།
རྒྱུ་དང་ལྡན་ཡང་རྐྱེན་འགའ་ཞིག །
སྨན་གྱི་ལྗོན་ཤིང་ཆེན་པོ་ལྟར། །
མ་ཚང་བ་ནི་ཚེ་གསུམ་གྱིས། །
སྟོང་ཉིད་ལེགས་མཐོང་དུས་མེད་གྲོལ། །
ཞེས་དང༌། གསང་བའི་མཛོད་ལས།
དབང་བསྐུར་ཡང་དག་སྦྱིན་ལྡན་ན། །
སྐྱེ་ཞིང་སྐྱེ་བར་དབང་བསྐུར་འགྱུར། །
དེ་ཡིས་སྐྱེ་བ་བདུན་ན་ནི། །
མ་བསྒོམས་པར་ཡང་སངས་རྒྱས་འཐོབ། །
ཅེས་སོ། །དབང་པོ་ཐ་མ་བློ་ཤིན་ཏུ་དམན་པ་དག་ཀྱང་སྔགས་ལ་ཞུགས་ནས་ལྟུང་བ་མ་ཕོག་ན་མ་བསྒོམས་ཀྱང་སྐྱེ་བ་བཅུ་དྲུག་ན་འཚང་རྒྱ་སྟེ། རྩེ་མོ་ལས།
ཡང་ན་མཐོང་བ་ཙམ་གྱིས་ནི། །
སྐྱེ་བ་བཅུ་དྲུག་མྱ་ངན་འདའ། །
ཞེས་དང༌། དམ་ཚིག་ལྔ་པ་ལས།
གལ་ཏེ་ལྟུང་བ་མེད་གྱུར་ན། །
སྐྱེ་བ་བཅུ་དྲུག་དག་ན་འགྲུབ། །
ཅེས་སོ། །ཐབས་སླ་བ་དང་མང་བ་དང་མཁས་པའི་ཁྱད་པར་ནི་གོང་དུ་བཤད་པས་ཤེས་པར་ནུས་སོ། །
གསུམ་པ་དམ་ཆོས་ཀྱི་རྣམ་དབྱེ་བཤད་པ་ལ། སྤྱིར་ལུང་རྟོགས་ཀྱི་དབྱེ་བསྡུ་དང༌། བྱེ་བྲག་རྒྱུད་སྡེའི་རྣམ་གཞག་གཉིས་ཀྱི། དང་པོ་༼སྤྱིར་ལུང་རྟོགས་ཀྱི་དབྱེ་བསྡུ་༽ནི།
སྤྱིར་དམ་པའི་ཆོས་ལ་ལུང་གི་དམ་ཆོས་དང༌། རྟོགས་པའི་དམ་ཆོས་གཉིས་ཏེ། མངོན་པ་མཛོད་ལས། སྟོན་པའི་དམ་ཆོས་རྣམ་གཉིས་ཏེ། །ལུང་དང་རྟོགས་པའི་བདག་ཉིད་དོ། །ཞེས་སོ། །
དེ་ལ་ལུང་གི་དམ་ཆོས་ནི། རྟོགས་པའི་དམ་ཆོས་བརྗོད་པར་སྟོན་པའི་རྗོད་བྱེད་ཀྱི་ལེགས་བཤད་དག་ཡིན་ལ། དབྱེ་ན་བཀའ་དང་བསྟན་བཅོས་གཉིས་ཡིན་ཏེ། ལྷའི་བུས་ཞུས་པའི་མདོ་ལས། ཆོས་རྣམས་ཐམས་ཅད་བཀའ་དང་བསྟན་བཅོས་གཉིས་སུ་འདུས། །ལེགས་པར་གསུངས་དང་དེ་ཡི་དགོངས་འགྲེལ་བ། །ཞེས་སོ། །དེ་ལ་བཀའ་ནི་བརྗོད་བྱ་དོན་ལྡན་གྱི་ཆོས་དང་འབྲེལ་བ། བྱེད་ལས་ཁམས་གསུམ་གྱི་ཉོན་མོངས་སྤོང་བར་ནུས་པ། རྗོད་བྱེད་ཞི་བ་མྱང་འདས་ཀྱི་གོ་འཕང་སྟོན་པ། བདག་རྐྱེན་གྱི་གཙོ་བོ་སངས་རྒྱས་ལ་བརྟེན་ནས་བྱུང་བ་སྟེ། རྒྱུད་བླ་མ་ལས།
གང་ཞིག་དོན་ལྡན་ཆོས་དང་ཉེར་འབྲེལ་ཞིང༌། །
ཁམས་གསུམ་ཀུན་ནས་ཉོན་མོངས་སྤོང་བྱེད་གསུངས། །
ཞི་བའི་ཕན་ཡོན་སྟོན་པར་མཛད་པ་གང༌། །
དེ་ནི་དྲང་སྲོང་གསུང་ཡིན་ལྡོག་པ་གཞན། །
ཞེས་སོ། །བཀའ་ལ་ཡང་ཞལ་ནས་གསུངས་པ་དང༌། བྱིན་གྱིས་བརླབས་པ་དང༌། རྗེས་སུ་གནང་བའི་བཀའ་གསུམ་དུ་ཡོད་པ་ལས། བཀའ་ཕལ་ཆེར་ཞལ་ནས་གསུངས་པའི་བཀའ་ཡིན་ཞིང༌། བྱིན་གྱིས་བརླབས་པ་ནི་སངས་རྒྱས་ཀྱི་སྐུའམ་གསུང་ངམ་ཐུགས་ཀྱིས་བྱིན་གྱིས་བརླབས་པའི་མཐུ་ལས་འཁོར་གྱི་ཉན་ཐོས་སམ་བྱང་སེམས་ཀྱིས་གསུངས་པའམ། ལྷའི་ལྗོན་ཤིང་ངམ་རྔ་བོ་ཆེ་སོགས་ལས་འབྱུང་བ་དག་ཀྱང་ཡོད་ལ། རྗེས་སུ་གནང་བ་ནི་སྡུད་པ་པོ་དང་ཞུ་བ་པོ་ལ་སོགས་པས་གསུངས་པའི་གླེང་གཞི་དང་མཚམས་སྦྱོར་དང་མཐུན་འགྱུར་ལ་སོགས་པ་རྣམས་ཡིན་ནོ། །བཀའ་དེ་དག་ལ་ཡང་ཐེག་དམན་དང༌། ཐེག་ཆེན་ཐུན་མོང་བ་དང༌། ཐུན་མོང་མ་ཡིན་པ་གསང་སྔགས་ཀྱི་བཀའ་རྣམས་སུ་ཡོད་པ་ལས། སྔ་མ་གཉིས་ལ་མདོ་དང་ཕྱི་མ་ལ་རྒྱུད་ཅེས་གྲགས་སོ། །
བསྟན་བཅོས་ལ་སྤྱིར་བསྟན་བཅོས་ཙམ་ནི། བསྟན་བཅོས་རྩོམ་པའི་བསམ་པས་ཞེ་འདོད་སྟོན་པའི་ཕྱིར་བསྡེབས་པ་མཐའ་དག་ཡིན་ཏེ། ཕྱི་རོལ་པ་དང་ནང་པའི་བསྟན་བཅོས་དང༌། གྲུབ་མཐའ་ལ་མ་ཞུགས་པའི་བསྟན་བཅོས་ཐམས་ཅད་ཀྱང་བསྟན་བཅོས་ཡིན་ནོ། །དེ་ལ་དབྱེ་ན་བསྟན་བཅོས་ལྟར་སྣང་དང༌། ཡང་དག་གཉིས་སུ་ཡོད་པ་ལས། དོན་མེད་པ་དང༌། དོན་ལོག་པ་དང༌། ངན་གཡོ་དང༌། སྙིང་རྗེ་མེད་པ་དང༌། ཐོས་པ་ལྷུར་ལེན་དང༌། རྩོད་པ་ལྷུར་ལེན་གྱི་བསྟན་བཅོས་རྣམས་བསྟན་བཅོས་ལྟར་སྣང་དང༌། དོན་དང་ལྡན་པ་དང༌། སྡུག་བསྔལ་སྤོང་བ་དང༌། སྒྲུབ་པ་ལྷུར་ལེན་པའི་བསྟན་བཅོས་རྣམས་བསྟན་བཅོས་ཡང་དག་ཏུ་བཤད་དེ། དབྱིག་གཉེན་གྱིས།
དོན་མེད་དོན་ལོག་དོན་དང་ལྡན། །
ངན་གཡོ་བརྩེ་བྲལ་སྡུག་བསྔལ་སྤོང༌། །
ཐོས་རྩོད་སྒྲུབ་པ་ལྷུར་ལེན་པ། །
བསྟན་བཅོས་དྲུག་བྲལ་གསུམ་དུ་འདོད། །
ཅེས་སོ། །དེ་ལ་བསྟན་བཅོས་ཡང་དག་ནི་རྒྱལ་བའི་བཀའི་དོན་བཤད་པ་འབའ་ཞིག་གི་དབང་དུ་བྱས་ནས་རྩོམ་པ་པོ་རྣམ་གཡེང་མེད་པའི་ཡིད་ཅན་གྱིས་ཐར་པ་ཐོབ་པའི་ལམ་དང་རྗེས་སུ་མཐུན་པར་བཤད་པ་སྟེ། རྒྱུད་བླ་མ་ལས།
གང་ཞིག་རྒྱལ་བའི་བསྟན་པ་འབའ་ཞིག་གི །
དབང་བྱས་རྣམ་གཡེང་མེད་ཡིད་ཅན་གྱིས་བཤད། །
ཐར་པ་ཐོབ་པའི་ལམ་དང་རྗེས་མཐུན་པ། །
དེ་ཡང་དྲང་སྲོང་བཀའ་བཞིན་སྤྱི་བོས་བླང༌། །
ཞེས་སོ། །རྟོགས་པའི་དམ་ཆོས་ནི་སྐྱེ་འཕགས་ཀྱི་རྒྱུད་ཀྱི་སྤངས་པ་དང་རྟོགས་པའི་ཡོན་ཏན་དག་ཡིན་ལ། དེ་ཡང་འདོད་ཆགས་དང་བྲལ་བ་འགོག་བདེན་དང་འདོད་ཆགས་དང་འབྲལ་བར་བྱེད་པ་ལམ་བདེན་གཉིས་སུ་བཤད་དེ། རྒྱུད་བླ་མ་ལས།
གང་ཞིག་གང་གི་ཆགས་བྲལ་བ། །
བདེན་གཉིས་མཚན་ཉིད་ཅན་ཏེ་ཆོས། །
ཆགས་བྲལ་ཉིད་ནི་འགོག་པ་དང༌། །
ལམ་གྱི་བདེན་པ་དག་གིས་བསྡུས། །
ཞེས་སོ། །དེ་ལྟར་དམ་པའི་ཆོས་མཐའ་དག་བསྡུ་ན་རྟོགས་པའི་དམ་ཆོས་རྣམས་ལྷག་པ་སེམས་ཀྱི་བསླབ་པ་དང༌། ཚུལ་ཁྲིམས་ཀྱི་བསླབ་པ་དང༌། ཤེས་རབ་ཀྱི་བསླབ་པ་སྟེ་བརྗོད་བྱ་བསླབ་པ་གསུམ་དུ་འདུ་ཞིང༌། ལུང་གི་དམ་ཆོས་རྣམས་མདོ་སྡེ་དང༌། འདུལ་བ་དང༌། མངོན་པའི་སྡེ་སྣོད་དེ་རྗོད་བྱེད་སྡེ་སྣོད་གསུམ་དུ་འདུུ་ལ། སྡེ་སྣོད་གསུམ་ཡང་དབང་པོ་རྟུལ་པོ་དམན་པ་ལ་མོས་པ་ལ་གསུངས་པ་དམན་པའི་སྡེ་སྣོད་དང༌། དབང་པོ་རྣོན་པོ་རྒྱ་ཆེ་བ་ལ་མོས་པ་ལ་གསུངས་པ་རྒྱ་ཆེ་བའི་སྡེ་སྣོད་དེ་སྡེ་སྣོད་གཉིས་སུ་འདུ་སྟེ། མདོ་སྡེ་རྒྱན་ལས། སྡེ་སྣོད་དག་ནི་གསུམ་མམ་གཉིས་ཀྱང་རུང༌། །ཞེས་སོ། །གསང་སྔགས་ཀྱི་སློབ་དཔོན་ཨ་བྷྱ་ཀ་རས་སྡེ་སྣོད་གསུམ་གའི་ཆར་གཏོགས་པར་བཤད་ལ། ཕལ་ཆེར་གྱིས་མདོ་སྡེའི་ཁོངས་སུ་བསྡུས་ཏེ། དཔུང་བཟང་ལས། གསང་སྔགས་མདོ་སྡེའི་ཚུལ་དུ་བཤད་ཀྱི་ཉོན། །ཞེས་དང༌། དེ་ཉིད་བསྡུས་པ་ལས། མདོ་སྡེ་འདི་ནི་ལེགས་པར་བཤད། །ཅེས་དང༌། ཤནྟི་པས། ཟབ་མོའི་དོན་བསྡུས་ཏེ་སྟོན་པའི་ཕྱིར་མདོ་སྡེའོ། །ཞེས་སོ། །སྡེ་སྣོད་བཞིར་དབྱེ་བ་ལྟར་ན་གསང་སྔགས་ལ་རིག་པ་འཛིན་པའི་སྡེ་སྣོད་ཅེས་ཟུར་དུ་འབྱེད་པ་ཡིན་ཏེ། དཔུང་བཟང་ལས།
གསང་སྔགས་རིགས་སྔགས་རྣམ་པ་མང་པོ་དག །
ལྷ་དང་ལྷ་མིན་རྣམས་ལ་ཕན་གདགས་ཕྱིར། །
བྱེ་བ་ཕྲག་གསུམ་དང་ནི་འབུམ་ཕྲག་ལྔ། །
རིག་འཛིན་སྡེ་སྣོད་དུ་ནི་རྒྱལ་བས་གསུངས། །
ཞེས་སོ། །
གཉིས་པ་༼བྱེ་བྲག་རྒྱུད་སྡེའི་རྣམ་གཞག་༽ལ། རྒྱུད་སྡེ་སྤྱིའི་རྣམ་གཞག་དང༌། རྣལ་འབྱོར་བླ་མེད་ཀྱི་རྣམ་དབྱེ་གཉིས་ཀྱི། དང་པོ་༼རྒྱུད་སྡེ་སྤྱིའི་རྣམ་གཞག་༽ལ། རྒྱུད་སྡེ་སྤྱིའི་དབྱེ་བསྡུ། རྒྱུད་སྡེ་བཞིར་གསུངས་ཚུལ། རྒྱུད་སྡེ་བཞིའི་ཁྱད་པར། རྒྱུད་སྡེ་བཞིའི་ངེས་ཚིག་དང་བཞི་ལས། དང་པོ་༼རྒྱུད་སྡེ་སྤྱིའི་དབྱེ་བསྡུ་༽ནི།
རྒྱུད་སྡེའི་དབྱེ་བ་ལ་རྣམ་གཞག་མང་དུ་ཡོད་དེ། སངས་རྒྱས་གསང་བས། རྣལ་འབྱོར་སྤྱོད་དང་བྱ་དབྱེ་བས། །རྒྱུད་སྡེ་རྣམ་པ་གསུམ་དུ་འདོད། །ཅེས་དང༌། སྔགས་དོན་རྣམ་གཟིགས་ལས། རྣལ་འབྱོར་སྤྱོད་དང་བྱ་བའི་རྒྱུད། །དེ་བཞིན་ཕ་རོལ་ཕྱིན་པའི་ཚུལ། །ཞེས་བྱ་རྒྱུད་སྤྱོད་རྒྱུད་རྣལ་འབྱོར་རྒྱུད་གསུམ་དུ་བཤད། བརྟག་གཉིས་ལས། རྒྱུད་ཀྱང་རྣམ་པ་བཞི་རྣམས་ཏེ། །ཞེས་དང༌། རྣལ་འབྱོར་བླ་མེད་ཀྱི་རྒྱུད་དོན་ལ་འཇུག་པ་ལས། གསང་སྔགས་འབྲས་བུ་རྡོ་རྗེའི་ཐེག་པ་ལ་ནི་འཇུག་པའི་སྒོ་རྣམ་པ་བཞི་སྟེ། བྱ་བའི་རྒྱུད་དང༌། སྤྱོད་པའི་རྒྱུད་དང༌། རྣལ་འབྱོར་གྱི་རྒྱུད་དང༌། རྣལ་འབྱོར་བླ་ན་མེད་པའི་རྒྱུད་ཅེས་སྤྱིར་གྲགས་པ་ཡིན་ནོ། །ཞེས་རྒྱུད་སྡེ་བཞིར་བཤད། རབ་ཏུ་སྒྲོན་གསལ་ལས། རྡོ་རྗེ་འཆང་ཆེན་པོས་བསམ་པ་དང་བག་ལ་ཉལ་དང་ཁམས་དང་བག་ཆགས་ཀྱི་དབྱེ་བ་ལས། སྔགས་ཀྱི་བསྟན་བཅོས་རྣམ་པ་ལྔ་རུ་གསུངས་ཏེ། བྱ་བ་དང་སྤྱོད་པ་དང་རྣལ་འབྱོར་དང་རྣལ་འབྱོར་བླ་མ་དང་རྣལ་འབྱོར་མའི་རྒྱུད་ཀྱི་དབྱེ་བས་སོ། །ཞེས་རྒྱུད་སྡེ་ལྔར་བཤད་པ་ལྟར་གྲུབ་ཆེན་མང་པོས་བཞེད། ཡེ་ཤེས་རྡོ་རྗེ་ཀུན་ལས་བཏུས་པ་ལས། རྟོག་པའི་རྒྱུད། བྱ་བའི་རྒྱུད། གཉིས་ཀའི་རྒྱུད། སྤྱོད་པའི་རྒྱུད། རྣལ་འབྱོར་ཆེན་པོའི་རྒྱུད་དང་ལྔར་བཤད། བདེ་མཆོག་རྩ་རྒྱུད་ལས། ཇི་སྲིད་མདོ་བྱ་སྤྱོད་པ་དང༌། །རྣལ་འབྱོར་གསང་མཐའི་དབྱེ་བ་ལས། །ཞེས་མདོ་སྡེ་རྟོག་པའི་རྒྱུད། བྱ་རྒྱུད། སྤྱོད་རྒྱུད། རྣལ་འབྱོར་རྒྱུད། རྣལ་འབྱོར་གསང་བའི་རྒྱུད། རྣལ་འབྱོར་གསང་མཐའི་རྒྱུད་དང་དྲུག་དུ་བཤད་པར་བཞེད་ལ། གུར་ལས་ཀྱང༌། རྣལ་འབྱོར་མ་ཡི་རྒྱུད་ནི་དྲུག་པར་གྲགས་པ་ཡིན། །ཞེས་སོ། །ཇོ་བོའི་བྱང་ཆུབ་ལམ་སྒྲོན་གྱི་འགྲེལ་པར། བྱ་བའི་རྒྱུད། སྤྱོད་པའི་རྒྱུད། རྟོག་པའི་རྒྱུད། གཉིས་ཀའི་རྒྱུད། རྣལ་འབྱོར་རྒྱུད། རྣལ་འབྱོར་ཆེན་པོའི་རྒྱུད། རྣལ་འབྱོར་བླ་ན་མེད་པའི་རྒྱུད་དང་བདུན་དུ་བཤད་དོ། །དེ་ཐམས་ཅད་ཀྱང་བསྡུ་ན་ཕྱིའི་རྒྱུད་དང་ནང་གི་རྒྱུད་གཉིས་སུ་འདུ་སྟེ། རྡོ་རྗེ་སྙིང་པོ་རྒྱན་གྱི་རྒྱུད་ལས། ཕྱི་ནང་དབྱེ་བ་ཤེས་པ་ཡིས། །རྒྱུད་ཀྱི་དབྱེ་བ་ཤེས་པར་བྱ། །ཞེས་དང༌། ཨ་བྷྱ་ཀ་རས།
རྡོ་རྗེ་འཆང་གིས་ཕྱི་ནང་རྡོ་རྗེ་བཞིན། །
རིམ་པས་རྒྱུད་པ་སྙིང་ལ་བཟང་བར་མཛོད། །
དཀྱིལ་འཁོར་ལ་སོགས་ཆོ་ག་རྣམས། །
སྟོན་པས་རྒྱུད་སྡེ་གཉིས་སུ་སྤྲོས། །
ཞེས་སོ། །དེ་ལ་རྒྱུད་སྡེ་བཞིའི་འོག་མ་གསུམ་ཕྱི་དང༌། གོང་མ་ནང་གི་རྒྱུད་དུ་བཤད་ཅིང༌། རབ་ཏུ་སྒྲོན་གསལ་ལས་བསྐྱེད་རྫོགས་གཉིས་ཀ་བསྟན་པ་ནང་དང་བསྐྱེད་རིམ་འབའ་ཞིག་བསྟན་པ་ཕྱིར་བཤད་དོ། །
གཉིས་པ་༼རྒྱུད་སྡེ་བཞིར་གསུངས་ཚུལ་༽ནི།
རྡོ་རྗེ་ཐེག་པའི་གདུལ་བྱའི་བློའི་སྒོ་ནས་རྒྱུད་སྡེ་བཞིར་གསུངས་ཚུལ་ནི། བློ་དམན་པ་ལ་བྱ་རྒྱུད། འབྲིང་ལ་སྤྱོད་རྒྱུད། མཆོག་ལ་རྣལ་འབྱོར་རྒྱུད། ཆེས་མཆོག་ཏུ་གྱུར་པ་ལ་རྣལ་འབྱོར་བླ་མེད་ཀྱི་རྒྱུད་གསུངས་ཏེ། གུར་ལས།
དམན་པ་རྣམས་ལ་བྱ་བའི་རྒྱུད། །
བྱ་མེད་རྣལ་འབྱོར་དེ་ལྟག་ལ། །
སེམས་ཅན་མཆོག་ལ་རྣལ་འབྱོར་མཆོག །
རྣལ་འབྱོར་བླ་མེད་དེ་ལྟག་ལའོ། །
ཞེས་སོ། །
སྦྱང་བྱ་འདོད་ཆགས་བཞིའི་སྒོ་ནས་རྒྱུད་སྡེ་བཞིར་གསུངས་ཚུལ་ནི། གཞན་འཕྲུལ་དབང་བྱེད་པ་སོགས་བལྟས་པས་ཚིམ་པའི་ཆགས་པའི་གཉེན་པོར་བྱ་རྒྱུད། འཕྲུལ་དགའ་བ་སོགས་རྒོད་པས་ཚིམ་པའི་གཉེན་པོར་སྤྱོད་རྒྱུད། དགའ་ལྡན་པ་སོགས་ལག་བཅངས་ཀྱིས་ཚིམ་པའི་གཉེན་པོར་རྣལ་འབྱོར་རྒྱུད། སུམ་ཅུ་རྩ་གསུམ་པ་མན་ཆད་སོགས་དབང་པོ་གཉིས་སྤྲོད་ཀྱིས་ཚིམ་པའི་གཉེན་པོར་རྣལ་འབྱོར་བླ་མེད་ཀྱི་རྒྱུད་གསུངས་ཏེ། སཾ་བུ་ཏྲི་ལས།
རྒོད་དང་བལྟ་དང་ལག་བཅངས་དང༌། །
གཉིས་གཉིས་འཁྱུད་དང་རྣམ་པ་བཞི། །
སྲིན་བུའི་ཚུལ་གྱིས་རྒྱུད་བཞིར་གནས། །
ཞེས་དང༌། བརྟག་གཉིས་ལས། རྒོད་དང་བལྟ་བ་དག་གིས་དང༌། །འཁྱུད་དང་དེ་བཞིན་གཉིས་གཉིས་ཀྱི། །རྒྱུད་ཀྱང་རྣམ་པ་བཞི་རྣམས་ཏེ། །ཞེས་སོ། །
ཉོན་མོངས་པའི་བྱེ་བྲག་གིས་རྒྱུད་སྡེའི་དབྱེ་བ་གསུངས་ཚུལ་ནི། རབ་ཏུ་སྒྲོན་གསལ་ལས། དེ་ལ་རབ་དང་འབྲིང་གི་གཏི་མུག་གི་རིགས་ཅན་ལ་དགོངས་ཏེ་བྱ་བའི་རྒྱུད་བསྟན་ཏོ། །གཏི་མུག་དམན་པའི་རིགས་ཅན་རྣམས་ལ་སྤྱོད་པའི་རྒྱུད་བསྟན་ཏོ། །དམན་པ་དང་བར་མའི་འདོད་ཆགས་དང་ཞེ་སྡང་དང་གཏི་མུག་གི་རིགས་ཅན་རྣམས་ལ་རྣལ་འབྱོར་གྱི་རྒྱུད་བསྟན་ཏོ། །འདོད་ཆགས་དང་ཞེ་སྡང་དང་གཏི་མུག་རབ་ཀྱི་རིགས་ཅན་རྣམས་ལ་རྣལ་འབྱོར་བླ་མའི་རྒྱུད་བསྟན་ཏོ། །རབ་ཀྱི་རབ་ཀྱི་འདོད་ཆགས་དང་ཞེ་སྡང་དང་གཏི་མུག་གི་རིགས་ཅན་རྣམས་ལ་རྣལ་འབྱོར་མའི་རྒྱུད་བསྟན་ཏོ། །ཞེས་སོ། །
སྔ་རབས་པ་དག་གཞན་ཡང་ཚུལ་འགའ་ཞིག་གིས་རྒྱུད་སྡེའི་རྣམ་དབྱེ་མཛད་དེ། དེ་ལ་གང་ཟག་མི་རིགས་བཞི་རྗེས་སུ་གཟུང་བའི་ཕྱིར་རྒྱུད་སྡེ་བཞི་གསུངས་ཚུལ་ནི། བྲམ་ཟེའི་རིགས་ཁྲུས་དང་གཙང་སྦྲ་ལ་དགའ་བ་དཀའ་ཐུབ་དང་དཀའ་སྤྱད་ཀྱིས་གྲོལ་བར་འདོད་པ་ལ་བྱ་རྒྱུད། རྗེའུ་རིགས་དཀའ་ཐུབ་དང་དཀའ་སྤྱད་དྲག་པོ་མི་ནུས་ཤིང་སྨད་པའི་ལས་ལ་མི་འཇུག་པ་དག་ལ་སྤྱོད་རྒྱུད། རྒྱལ་རིགས་དཀའ་སྤྱད་མི་ནུས་ཤིང་འདོད་ཡོན་གྱི་བདེ་བ་ལ་སྤྱོད་པ་དག་ལ་རྣལ་འབྱོར་རྒྱུད། དམངས་རིགས་གཙང་རྨེ་མེད་པར་ཐམས་ཅད་ཟ་ཞིང་བྱ་བ་དམན་པ་ཐམས་ཅད་བྱེད་པ་རྣམ་རྟོག་ཤས་ཆུང་བ་དག་ལ་རྣལ་འབྱོར་བླ་མེད་ཀྱི་རྒྱུད་གསུངས་པར་ཨ་ལང་ཀ་ཀ་ལ་ཤས་བཤད་རྒྱུད་རྡོར་ཕྲེང་གི་འགྲེལ་བར་བཤད་ཅིང༌། གཞན་ཡང་ཇི་སྐད་དུ།
བྱ་བ་བྲམ་ཟེའི་གཙང་དང་བསྟུན། །
སྤྱོད་པའི་རྗེའུ་རིགས་དེ་ལས་ལྷག །
རྣལ་འབྱོར་རྒྱལ་པོ་འཁོར་ཚོགས་མང༌། །
གཞི་དམངས་གདོད་ནས་གྲོལ་བ་སྟེ། །
ཞེས་བཤད་ཅེས་གསུངས།
མུ་སྟེགས་པ་རྗེས་སུ་གཟུང་བའི་ཕྱིར་རྒྱུད་སྡེ་བཞི་གསུངས་ཚུལ་ནི། མུ་སྟེགས་གཏི་མུག་ཅན་ཚངས་པའི་རྗེས་སུ་འབྲང་བ་ཁྲུས་དང་གཙང་སྦྲ་དང་སྙུང་གནས་དང་སྦྱིན་སྲེག་ལ་སོགས་པས་གྲོལ་བར་འདོད་པ་ལ་བྱ་རྒྱུད། ཞེ་སྡང་ཅན་ཁྱབ་འཇུག་གི་རྗེས་སུ་འབྲང་བ་འཚེ་བ་ཆོས་སུ་སྨྲ་བ་ལ་སྤྱོད་རྒྱུད། འདོད་ཆགས་ཅན་དབང་ཕྱུག་གི་རྗེས་སུ་འབྲང་བ་འདོད་ཆགས་ལ་སྤྱོད་ཅིང་ཤ་ལྔ་དང་བདུད་རྩི་ལྔ་ཟ་བ་ལ་རྣལ་འབྱོར་བླ་མེད་ཀྱི་རྒྱུད། ལྷ་དེ་གསུམ་གའི་རྗེས་སུ་འབྲང་བ་རྐྱེན་མཉམ་པ་མ་ངེས་པའི་རིགས་ཅན་ལ་རྣལ་འབྱོར་གྱི་རྒྱུད་གསུངས་པར་རབ་འབྱོར་བསྐྱངས་དང་ཀུན་སྙིང་སོགས་བཞེད་ཅེས་གསུངས།
ནང་པའི་གྲུབ་མཐའ་སྨྲ་བ་བཞི་རྗེས་སུ་བཟུང་བའི་ཕྱིར་རྒྱུད་སྡེ་བཞི་གསུངས་ཚུལ་ནི། བྱེ་བྲག་ཏུ་སྨྲ་བ་ཕྱི་རོལ་གྱི་དོན་བདེན་པར་གྲུབ་པ་དང་བརྗོད་དུ་མེད་པའི་བདག་འདོད་པ་ལ་བྱ་རྒྱུད། མདོ་སྡེ་པ་སྣང་བ་ཤེས་པ་ཡིན་ཡང་གཟུང་འཛིན་གཉིས་འདོད་པ་ལ་སྤྱོད་རྒྱུད། སེམས་ཙམ་པ་ཕྱི་རོལ་གྱི་དོན་བདེན་པར་མ་གྲུབ་ཀྱང་གཟུང་འཛིན་གཉིས་མེད་ཀྱི་རང་རིག་བདེན་པར་འདོད་པ་ལ་རྣལ་འབྱོར་རྒྱུད། དབུ་མ་པ་ཀུན་རྫོབ་ཏུ་གཟུང་འཛིན་གཉིས་སྣང་ཡང་དོན་དམ་དུ་གང་ཡང་བདེན་མེད་དུ་འདོད་པ་ལ་རྣལ་འབྱོར་བླ་མེད་གསུངས་པར་སློབ་དཔོན་ཀླུ་སྒྲུབ་སོགས་བཞེད་ཅེས་གསུངས་སོ། །
གསུམ་པ་༼རྒྱུད་སྡེ་བཞིའི་ཁྱད་པར་༽ནི།
རྒྱུད་སྡེ་བཞིའི་ཁྱད་པར་ལ་ཤིན་ཏུ་མང་ཡང་བསྡུ་ན། སྒྲུབ་པ་པོ་གང་ཟག་གི་ཁྱད་པར་ནི། གདུལ་བྱ་ཕྱིའི་བྱ་བ་མང་པོ་ལ་མོས་པ་ལ་བྱ་རྒྱུད། དེ་ཁོ་ན་ཉིད་ལ་མོས་ཤིང་བྱ་བ་མང་པོ་མ་ཡིན་པ་ལ་དགའ་བ་ལ་སྤྱོད་རྒྱུད། བྱ་བ་མང་པོས་གཡེངས་པར་ཤེས་ནས་དེ་ཁོ་ན་ཉིད་སྒོམ་པ་ལ་གཅིག་ཏུ་མོས་པ་ལ་རྣལ་འབྱོར་རྒྱུད། གཉིས་མེད་ཀྱི་ཡེ་ཤེས་ཁོ་ན་ལ་མོས་པ་ལ་རྣལ་འབྱོར་བླ་མེད་ཀྱི་རྒྱུད་གསུངས་པར་ཚུལ་གསུམ་སྒྲོན་མེ་ལས་བཤད་པ་ལྟར་རོ། །
སྨིན་བྱེད་དབང་གི་ཁྱད་པར་ནི། བྱ་རྒྱུད་ལ་ཆུ་དང་ཅོད་པན་གྱི་དབང༌། སྤྱོད་རྒྱུད་ལ་ཆུ་ཅོད་པན་རྡོ་རྗེ་དྲིལ་བུ་མིང་དབང་སྟེ་དབང་ལྔ། རྣལ་འབྱོར་རྒྱུད་ལ་དབང་དེ་དག་གི་སྟེང་དུ་ཕྱིར་མི་ལྡོག་པ་སློབ་དཔོན་གྱི་དབང་འཁོར་བཅས། རྣལ་འབྱོར་བླ་མེད་ལ་དེ་དག་དང་ཕྱོགས་མཚུངས་པ་བུམ་དབང་དང༌། གཞན་ཡང་གསང་དབང༌། ཤེས་རབ་ཡེ་ཤེས་དབང་བཞི་པ་རྣམས་བསྐུར་བར་ཡེ་ཤེས་ཐིག་ལེ་ལས་གསུངས་པ་ལྟར་རོ། །
གྲོལ་བྱེད་ལམ་གྱི་ཁྱད་པར་ནི། བྱ་རྒྱུད་ལ་མདུན་དུ་ལྷ་མཆོད་པ་སོགས་བྱས་ཏེ་ལྷའི་སྒོམ་བཟླས་བྱ་བ་དང་བསམ་གཏན་གསུམ་གྱིས་ཞི་ལྷག་སྒྲུབ་ཚུལ་རྣམས་བཤད། སྤྱོད་རྒྱུད་ལ་མཚན་བཅས་ཕྱི་ནང་གི་བཟླས་བརྗོད་བཞི་དང་མཚན་མེད་ཞི་ལྷག་གི་ཏིང་ངེ་འཛིན་སྒོམ་ཚུལ་རྣམས་བཤད། རྣལ་འབྱོར་རྒྱུད་ལ་མཚན་བཅས་ཏིང་ངེ་འཛིན་གསུམ་གྱི་སྒོ་ནས་རགས་པ་ལྷ་ལ་དམིགས་པ་དང་ཕྲ་བ་ཕྱག་མཚན་ལ་དམིགས་པའི་རྣལ་འབྱོར་དང་མཚན་མེད་ཞི་ལྷག་ཟུང་འཇུག་ཏུ་སྒོམ་པའི་རྣལ་འབྱོར་རྣམས་བཤད། རྣལ་འབྱོར་བླ་མེད་ལ་བསྙེན་སྒྲུབ་ཡན་ལག་བཞི་ལ་སོགས་པའི་བསྐྱེད་རིམ་དང་བདག་བྱིན་རླབས་ལ་སོགས་པའི་རྫོགས་རིམ་ཡན་ལག་དང་བཅས་པ་རྣམས་བཤད་དོ། །
བཞི་པ་༼རྒྱུད་སྡེ་བཞིའི་ངེས་ཚིག་༽ནི།
ཁྲུས་དང་གཙང་སྦྲ་ལ་སོགས་པ་ཕྱིའི་བྱ་བ་གཙོ་བོར་སྟོན་པས་ན་བྱ་བའི་རྒྱུད་ཅེས་བྱ་སྟེ། རྣམ་སྣང་སྔོན་བྱང་གི་ཚིག་འགྲེལ་ལས། བྱ་བའི་རྒྱུད་རྣམས་ཀྱང་ཕྱིའི་སྤྱོད་པ་གཙོ་བོར་སྟོན་པ་ཡིན་མོད་ཀྱི་ཞེས་དང༌། རབ་ཏུ་སྒྲོན་གསལ་ལས། ཁྲུས་དང་གོས་དུས་གསུམ་དུ་བརྗེ་བ་དང་སྙུང་བར་གནས་པ་ལ་སོགས་པ་རྗོད་པར་བྱེད་པའི་རྒྱུད་ནི་བྱ་བའི་རྒྱུད་དེ་ཞེས་སོ། །ཕྱི་ལུས་ངག་གི་བྱ་བ་དང་ནང་སེམས་ཀྱི་ཏིང་ངེ་འཛིན་ཆ་མཉམ་པར་སྤྱོད་པས་སྤྱོད་པའི་རྒྱུད་ཅེས་བྱ་སྟེ། རབ་ཏུ་སྒྲོན་གསལ་ལས། བརྟུལ་ཞུགས་དང་དངོས་གྲུབ་དང་རྫུ་འཕྲུལ་གཙོ་བོར་གྱུར་པ་ལ་སོགས་པ་སྤྱོད་པའི་རྒྱུད་དེ་ཞེས་དང༌། ཕྱག་རྡོར་དབང་བསྐུར་བའི་རྒྱུད་ལས། བྱ་བ་དང་རྣལ་འབྱོར་ཐ་དད་མ་ཡིན་པའི་རྣལ་འབྱོར་དང་ལྡན་པའི་དཀྱིལ་འཁོར་རོ། །ཞེས་སོ། །ནང་ཏིང་ངེ་འཛིན་གྱི་རྣལ་འབྱོར་སྒོམ་པ་གཙོ་བོར་སྟོན་པས་རྣལ་འབྱོར་གྱི་རྒྱུད་ཅེས་བྱ་སྟེ། འཇིག་རྟེན་གསུམ་རྒྱལ་གྱི་རྟོག་པའི་འགྲེལ་བ་ལས། དེ་ལ་རྣལ་འབྱོར་ཞེས་བྱ་བ་ནི་སེམས་མཉམ་པར་བཞག་པའོ། །དེའི་མཐུས་སྔགས་ཀྱི་སྒོ་ནས་བྱང་ཆུབ་སེམས་དཔའི་དགོས་པ་སྒྲུབ་པའི་ཕྱིར། སྔགས་དང་ཕྱག་རྒྱ་དང་དཀྱིལ་འཁོར་དང་དབང་སྦྱིན་པ་ལ་སོགས་པ་སྣ་ཚོགས་སྦྲེལ་ཞིང་བརྒྱུས་པས་རྣལ་འབྱོར་གྱི་རྒྱུད་ཅེས་བྱའོ་ཞེས་དང༌། དེ་ཉིད་སྣང་བ་ལས། རྒྱུད་འདི་ནི་སྒོམ་པ་གཙོ་བོར་གྱུར་བ་ཡིན་པས་ཞེས་སོ། །ཐབས་ཤེས་དབྱེར་མེད་ཀྱི་རྣལ་འབྱོར་གཙོ་བོར་སྟོན་ཞིང་རྒྱུད་ཐམས་ཅད་ཀྱི་གོང་མར་གྱུར་པས་ན་རྣལ་འབྱོར་བླ་མེད་ཀྱི་རྒྱུད་ཅེས་བྱ་སྟེ། གསང་འདུས་རྒྱུད་ཕྱི་མ་ལས།
ཐབས་དང་ཤེས་རབ་སྙོམས་འཇུག་པ། །
རྣལ་འབྱོར་ཞེས་ནི་བཤད་པ་ཡིན། །
ཞེས་དང༌། ཚུལ་གསུམ་སྒྲོན་མེ་ལས། ཐམས་ཅད་བྱེད་པ་དང་ཐམས་ཅད་སྤྱོད་པ་ལ་ཡང་དགག་པ་མེད་པ་རྒྱུད་ཐམས་ཅད་ཀྱི་གོང་མར་གྱུར་པ་རྣལ་འབྱོར་ཆེན་པོའི་རྒྱུད་བཅོམ་ལྡན་འདས་ཀྱིས་གསུངས་པ་ཡིན་ནོ། །ཞེས་སོ། །
གཉིས་པ་རྣལ་འབྱོར་བླ་མེད་ཀྱི་རྣམ་དབྱེ་ནི།
རྣལ་འབྱོར་བླ་མེད་ལ་ཕ་རྒྱུད་མ་རྒྱུད་གཉིས་མེད་ཀྱི་རྒྱུད་གསུམ་དུ་དབྱེ་བ་ལས། གདུལ་བྱ་སྐྱེས་པ་གཙོ་བོར་འདུལ་བའི་ཕྱིར་ཕ་རྒྱུད་དང༌། བུད་མེད་གཙོ་བོར་འདུལ་བའི་ཕྱིར་མ་རྒྱུད་གསུངས་ཏེ། གུར་ལས།
སྐྱེས་བུ་འདུལ་བར་མཛད་དོན་དུ། །
རྣལ་འབྱོར་རྒྱུད་རྣམས་རབ་བཤད་ལ། །
བཙུན་མོ་རྣམས་ནི་འདུལ་བའི་ཕྱིར། །
རྣལ་འབྱོར་མ་ཡི་རྒྱུད་རབ་བཤད། །
ཅེས་སོ། །དེའི་ཤུགས་ལས་སྐྱེས་པ་དང་བུད་མེད་ཆ་མཉམ་དུ་འདུལ་བའི་ཕྱིར་གཉིས་མེད་ཀྱི་རྒྱུད་གསུངས་པར་འཐོབ་བོ། །
དེ་དག་གི་བརྗོད་བྱའི་ཁྱད་པར་ནི། ཐབས་རྒྱ་ཆེ་བ་གཙོ་བོར་སྟོན་པ་ཕ་རྒྱུད་དང༌། ཤེས་རབ་ཟབ་པ་གཙོ་བོར་སྟོན་པ་མ་རྒྱུད་དུ་བཤད་དེ། བླ་མེད་ཀྱི་རྒྱུད་དོན་ལ་འཇུག་པ་ལས། དེ་ཡང་རྒྱ་ཆེ་བའི་དེ་ཁོ་ན་ཉིད་གང་དུ་གཙོ་བོར་སྟོན་པའི་རྒྱུད་ནི་ཐབས་ཀྱི་རྒྱུད་དོ། །གང་དུ་ཟབ་པ་ཉིད་གཙོ་བོར་བྱས་ཏེ་སྟོན་པ་ནི་ཤེས་རབ་ཀྱི་རྒྱུད་དོ། །ཞེས་སོ། །གཞན་ཡང་བསྐྱེད་རིམ་གྱི་དེ་ཉིད་གཙོ་བོར་སྟོན་པ་ཕ་རྒྱུད་དང༌། རྫོགས་རིམ་གྱི་དེ་ཉིད་གཙོ་བོར་སྟོན་པ་མ་རྒྱུད་དུ་བཤད་དེ། གསང་བའི་དེ་ཁོ་ན་ཉིད་གསལ་བ་ལས།
བསྐྱེད་དང་རྫོགས་བྱུང་རིམ་པ་ཡིས། །
རྣལ་འབྱོར་བསྐྱེད་པར་བསྟན་པ་དང༌། །
རྫོགས་པ་རྣལ་འབྱོར་མ་རུ་བརྗོད། །
ཅེས་སོ། །དེ་དག་གི་ཤུགས་ལས་ཟབ་པ་དང་རྒྱ་ཆེ་བ་གཉིས་ཀ་ཆ་མཉམ་དུ་སྟོན་པ་དང་རིམ་པ་གཉིས་ཀའི་དེ་ཉིད་ཆ་མཉམ་དུ་སྟོན་པ་གཉིས་མེད་ཀྱི་རྒྱུད་དུ་འཐོབ་བོ། །
བསྐྱེད་རིམ་གྱི་ཁྱད་པར་ལ། དེ་བཞིན་གཤེགས་པ་རིགས་ལྔའི་སྐུར་བསྟན་ཞིང་འཁོར་ཕོ་ཤས་ཆེ་བ་ཕ་རྒྱུད། དེ་བཞིན་གཤེགས་པ་མཁའ་འགྲོ་མའི་སྐུར་བསྟན་ཞིང་ལྷ་མོས་གཙོ་བྱས་པའམ་འཁོར་མོ་ཤས་ཆེ་བ་མ་རྒྱུད་དང༌། ཡེ་ཤེས་པ་དགུག་པ་ལ་སོགས་པའི་ལས་ཐམས་ཅད་ལྷ་ཕོས་བྱེད་ཅིང་ལྷ་མོ་རྣམས་མི་གཡོ་བ་ཕ་རྒྱུད། དེ་དག་ལྷ་མོས་བྱེད་ཅིང་ལྷ་ཕོ་མི་གཡོ་བ་མ་རྒྱུད་དུ་བཤད་དེ། རྡོ་རྗེ་སྙིང་འགྲེལ་ལས།
རྣལ་འབྱོར་མ་རྣམས་ཀུན་སྤྱོད་པ། །
གང་དེར་ཐབས་ཀྱི་རབ་ཏུ་གནས། །
བྱིས་པ་རྣམས་ལ་རྣལ་འབྱོར་མའི། །
རྒྱུད་ཆེན་ང་ཡིས་མིང་དུ་བཏགས། །
གང་དུ་ཐབས་ཀྱིས་ཀུན་སྤྱོད་པར། །
ཤེས་རབ་ཀྱང་ནི་གནས་གྱུར་པས། །
ཐབས་ཀྱི་རྒྱུད་ཆེན་བཤད་པ་ཡང༌། །
དེ་ཉིད་ཐ་དད་ཇི་ལྟ་བའོ། །
ཞེས་སོ། །གཞན་ཡང་དུས་འཁོར་འགྲེལ་ཆེན་དུ་འབྱུང་བ་རིམ་བརྩེགས་ཞུ་བ་ལས་རྡོ་རྗེའི་སའམ་གཞལ་ཡས་ཁང་བསྐྱེད་པ་ཕ་རྒྱུད། འབྱུང་བ་རིམ་བརྩེགས་ཀྱི་སྟེང་དུ་གཞལ་ཡས་ཁང་བསྐྱེད་པ་མ་རྒྱུད། འབྱུང་རིམ་བསྐྱེད་པ་ཞུ་ནས་སླར་ཡང་འབྱུང་རིམ་བསྐྱེད་པའི་སྟེང་དུ་གཞལ་ཡས་ཁང་བསྐྱེད་པ་གཉིས་མེད་ཀྱི་རྒྱུད། ཡབ་ཡུམ་ཞལ་ཕྱག་མཉམ་པ་ཕ་རྒྱུད། མི་མཉམ་པ་མ་རྒྱུད།གཙོ་བོ་ཞལ་ཕྱག་མི་མཉམ་ཞིང་འཁོར་མཉམ་པ་གཉིས་མེད་ཀྱི་རྒྱུད། གཙོ་འཁོར་ཕལ་ཆེར་བཞུགས་པ་ཕ་རྒྱུད།བཞེངས་པ་མ་རྒྱུད། གཙོ་བོ་བཞེངས་པ་ལ་འཁོར་བཞུགས་པ་གཉིས་མེད་ཀྱི་རྒྱུད་དུ་གསུངས་ལ། བླ་མ་དག་གདན་སེང་གེ་དང་རིན་པོ་ཆེའི་ཁྲི་དང་ཕྱག་མཚན་གྱི་སྟེང་ན་བཞུགས་པ་དང༌། རྒྱན་རིན་པོ་ཆེའི་རྒྱན་དང་ཕྱག་མཚན་འཁོར་ལོ་དང་རིན་པོ་ཆེ་ལ་སོགས་པ་ཤས་ཆེ་བ་དང༌། ལྷ་ཁྲོ་བོ་བཞེངས་པ་རྣམས་གཡོན་བརྐྱང་ཞི་བ་བཞུགས་པ་རྣམས་གཡོན་འགྱིང་དང་ན་བཟའ་དར་ལ་སོགས་པ་གསོལ་བ་རྣམས་ཕ་རྒྱུད། གདན་རོ་དང་ཐོད་པ་ལ་སོགས་པ་དང་རྒྱན་རུས་རྒྱན་དང་མགོ་ཕྲེང་ལ་སོགས་པ་དང་ཕྱག་མཚན་གྲི་ཐོད་ཁ་ཊྭཱཾ་ཌ་མ་རུ་ལ་སོགས་པ་དང་གཡས་བརྐྱང་གཡས་འགྱིང་དང་ན་བཟའ་མི་ལྤགས་དང་གླང་ལྤགས་ཅན་དང་གཅེར་པུར་བྱས་པ་རྣམས་མ་རྒྱུད། དཀྱིལ་འཁོར་ལ་དུར་ཁྲོད་མེད་པ་ཕ་རྒྱུད་ཡོད་པ་མ་རྒྱུད་དུ་འཆད་དོ། །
རྫོགས་རིམ་གྱི་ཁྱད་པར་ལ། རང་བྱིན་རླབས་དང་མངོན་པར་བྱང་ཆུབ་པའི་རིམ་པ་གཙོ་བོར་སྟོན་པ་ཕ་རྒྱུད། ཤེས་རབ་ཀྱི་ཕ་རོལ་ཏུ་ཕྱིན་པའི་ཐབས་ཕྱག་རྒྱ་ཆེན་མོ་ལ་སྦྱོར་བས་དེ་ཁོ་ན་ཉིད་ལ་འཇུག་པར་སྟོན་པ་མ་རྒྱུད་དུ་བཤད་དོ། །སྒྲོན་གསལ་ལས།
བདག་བྱིན་རླབས་ཆེན་མ་གཏོགས་པ། །
རིན་ཆེན་གཞན་དག་འདི་ན་མེད། །
མེ་ཡིས་སྦྱངས་པའི་ནོར་བུ་བཞིན། །
རང་བཞིན་འོད་གསལ་རྣམ་པར་དག །
ཅེས་དང༌། གུར་ལས།
ཤེས་རབ་ཕ་རོལ་ཕྱིན་པའི་ཐབས། །
འདི་ནི་རྣལ་འབྱོར་མར་བརྗོད་དེ། །
ཕྱག་རྒྱ་ཆེན་པོ་རབ་སྦྱོར་བས། །
གང་ཕྱིར་དེ་ཉིད་ལ་འཇུག་པ། །
རྣལ་འབྱོར་མ་ཡི་རྒྱུད་ཅེས་བྱ། །
ཞེས་སོ། །གཞན་ཡང་རྩའི་དེ་ཉིད་གཙོ་བོར་སྟོན་པ་མ་རྒྱུད་དང༌། རླུང་གི་དེ་ཉིད་གཙོ་བོར་སྟོན་པ་ཕ་རྒྱུད་དུ་བཤད་དེ། ཞལ་ལུང་གི་འགྲེལ་པ་ལས། མཁའ་འགྲོ་མའི་རྒྱུད་རྣམས་རྩ་གཙོ་བོར་བྱེད་པའི་རྒྱུད་དེ་དེས་རྟོགས་པའོ། །རྣལ་འབྱོར་ཐབས་གཙོ་བོར་བྱེད་པའི་རྒྱུད་ནི་རླུང་གི་དེ་ཉིད་གཙོ་བས་དེས་རྟོགས་པར་བྱེད་པའོ། །ཞེས་སོ། །
རྣམ་དག་གི་ཁྱད་པར་ལ། ཕུང་པོ་ལྔ་དག་པས་དེ་བཞིན་གཤེགས་པར་སྟོན་པ་ཕ་རྒྱུད་དང༌། ཁམས་ལྔ་དག་པས་ལྷ་མོར་སྟོན་པ་མ་རྒྱུད་དུ་བཤད་དེ། གསང་འདུས་ལས། མདོར་ན་ཕུང་པོ་ལྔ་རྒྱལ་བ། །དེ་བཞིན་གཤེགས་པ་ཐམས་ཅད་ཡིན། །ཞེས་དང༌། བརྟག་གཉིས་ལས། ས་ནི་པུཀྐ་སིར་བཤད་ལ། །ཞེས་སོགས་དང༌། རི་གི་ཨ་ར་ལི་ལས། ས་དང་ཆུ་དང་མེ་དང་རླུང༌། །འདིར་ཡང་ལྷ་མོ་རྣམ་པ་བཞི། །ཞེས་སོ། །གཞན་ཡང་རླུང་དག་པས་ཡེ་ཤེས་ལྔར་སྟོན་པ་ཕ་རྒྱུད་དང༌། རྩ་དག་པས་ལྷ་མོར་སྟོན་པ་མ་རྒྱུད་དུ་བཤད་དེ། གསང་འདུས་ལས། རླུང་གི་དེ་ཉིད་གསལ་བ་འདི། །ཡེ་ཤེས་ལྔ་ཡི་རང་བཞིན་ཅན། །ཞེས་དང༌། བདེ་མཆོག་ལས། འདི་དག་གནས་སུ་མཁའ་འགྲོ་མ། །རྩ་གཟུགས་མཛེས་པས་ཡང་དག་གནས། །ཞེས་སོ། །འདིར་བཤད་པའི་ཁྱད་པར་རེ་རེས་ནི་ཕ་རྒྱུད་དང་མ་རྒྱུད་ཀྱི་དབྱེ་བ་ངེས་མི་ནུས་ཏེ། ཤས་ཆེ་བ་དང་ཕྱོགས་རེ་ཙམ་ལ་མཚོན་ནས་གསུངས་པ་ཡིན་ནོ། །དེ་ལྟར་ཕ་རྒྱུད་མ་རྒྱུད་གཉིས་མེད་ཀྱི་རྒྱུད་གསུམ་དུ་ཕྱེ་བ་ནི་དྲང་དོན་སྤྲོས་པ་ཅན་གྱི་ངོར་རྣམ་པར་ཕྱེ་བ་ཙམ་ཡིན་གྱི། ངེས་དོན་དུ་བླ་མེད་ཀྱི་རྒྱུད་ཐམས་ཅད་གཉིས་མེད་ཀྱི་རྒྱུད་ཡིན་ཏེ། རྣལ་འབྱོར་ཞེས་པ་དང་གཉིས་མེད་ཅེས་པ་ཐབས་ཤེས་དབྱེར་མེད་དུ་སྦྱོར་བའི་དོན་ཡིན་ལ། དེ་དག་ནི་རྣལ་འབྱོར་བླ་མེད་ཀྱི་རྒྱུད་ཐམས་ཅད་དུ་གསུངས་ཏེ། དང་པོའི་སངས་རྒྱས་ལས།
རྣལ་འབྱོར་ཐབས་ཀྱི་ལུས་ཀྱིས་མིན། །
ཤེས་རབ་གཅིག་པུས་འགྱུར་བ་མིན། །
ཐབས་དང་ཤེས་རབ་སྙོམས་འཇུག་པ། །
དེ་བཞིན་གཤེགས་པས་རྣལ་འབྱོར་གསུངས། །
ཞེས་དང༌། གསང་འདུས་རྒྱུད་ཕྱི་ལས།
ཐབས་དང་ཤེས་རབ་སྙོམས་འཇུག་པ། །
རྣལ་འབྱོར་ཞེས་ནི་བཤད་པ་ཡིན། །
གང་ཞིག་དངོས་མེད་ཤེས་རབ་སྟེ། །
ཐབས་ནི་དངོས་པོའི་མཚན་ཉིད་དོ། །
ཞེས་དང༌། བརྟག་གཉིས་ལས།
ཧེ་ནི་སྙིང་རྗེ་ཆེན་པོ་སྟེ། །
བཛྲའང་ཤེས་རབ་བརྗོད་པར་བྱ། །
ཐབས་དང་ཤེས་རབ་བདག་ཉིད་རྒྱུད། །
དེ་ནི་ང་ཡིས་བཤད་ཀྱི་ཉོན། །
ཞེས་དང༌། དུས་འཁོར་འགྲེལ་ཆེན་ལས། རང་གི་ངོ་བོས་ནི་ཐམས་ཅད་ཀྱང་ཤེས་རབ་དང་ཐབས་ཀྱི་བདག་ཉིད་ཅན་རྣལ་འབྱོར་གྱི་རྒྱུད་ཉིད་དོ། །ཞེས་དང༌། དེའི་ཕྱིར་རྒྱུད་གང་ལ་ཐབས་དང་ཤེས་རབ་ཀྱི་བདག་ཉིད་ཀྱི་བརྗོད་པར་བྱ་བ་ཡོད་པའི་རྒྱུད་དེ་ནི། དོན་དམ་པར་ཤེས་རབ་ཀྱི་རྒྱུད་མ་ཡིན་ལ་ཐབས་ཀྱི་རྒྱུད་ཀྱང་མ་ཡིན་ནོ། །ཞེས་སོ། །
གསུམ་པ་ཁྱད་པར་ཅན་གྱི་སྤྱི་དོན་ལ། རྒྱུའི་རྒྱུད་རྟེན་གྱི་གང་ཟག ཐབས་ཀྱི་རྒྱུད་ལམ་གྱི་རིམ་པ། འབྲས་བུའི་རྒྱུད་ཉམས་ལེན་གྱི་འབྲས་བུ་གསུམ་ལས། དང་པོ་༼རྒྱུའི་རྒྱུད་རྟེན་གྱི་གང་ཟག་༽ལ། རྣམ་གཞག་སྤྱིར་བསྟན་པ་དང༌། རྣམ་དབྱེ་བྱེ་བྲག་ཏུ་བཤད་པ་གཉིས་ཀྱི། དང་པོ་༼རྣམ་གཞག་སྤྱིར་བསྟན་པ་༽ནི།
སྤྱིར་རྒྱུད་མཐའ་དག་གི་དོན་བསྡུ་ན་རྟེན་གྱི་གང་ཟག་ཁྱད་པར་དང་བཅས་པ་རྒྱུའི་རྒྱུད། དེས་ཉམས་སུ་ལེན་པའི་ལམ་གྱི་རིམ་པ་ཐབས་ཀྱི་རྒྱུད། ཉམས་སུ་བླངས་པའི་གནས་སྐབས་དང་མཐར་ཐུག་གི་འབྲས་བུ་འབྲས་བུའི་རྒྱུད་གསུམ་དུ་འདུ་སྟེ། གསང་འདུས་རྒྱུད་ཕྱི་ལས།
རྒྱུད་ནི་རྒྱུན་ཞེས་བྱ་བ་སྟེ། །
རྒྱུད་དེ་རྣམ་པ་གསུམ་དུ་འགྱུར། །
གཞི་དང་རང་བཞིན་འབྲས་བུ་དང༌། །
མི་འཕྲོག་པ་ཡི་རབ་དབྱེ་བའོ། །
རང་བཞིན་རྣམ་པ་རྒྱུ་ཡིན་ཏེ། །
གཞི་ནི་ཐབས་ཤེས་བྱ་བར་བརྗོད། །
དེ་བཞིན་མི་འཕྲོག་འབྲས་བུ་སྟེ། །
གསུམ་གྱིས་རྒྱུད་ཀྱི་དོན་བསྡུས་པའོ། །
ཞེས་སོ། །དེ་ལ་རྒྱུའི་རྒྱུད་རྟེན་གྱི་གང་ཟག་ནི་རྒྱུའི་སྒོ་ནས་བཤད་ན། འགྲོ་བ་རིགས་དྲུག་གི་སེམས་ཅན་ཐམས་ཅད་སངས་རྒྱས་ཀྱི་རྒྱུ་བདེ་བར་བཤེགས་པའི་སྙིང་པོ་ཅན་ཡིན་ཏེ། མདོ་ལས། བདེ་བཤེགས་སྙིང་པོས་འགྲོ་ཀུན་ཡོངས་ལ་ཁྱབ། །ཅེས་དང༌། འགྲོ་བ་འདི་དག་མ་ལུས་སངས་རྒྱས་རྒྱུ། །ཞེས་དང༌། བརྟག་གཉིས་ལས། སེམས་ཅན་རྣམས་ནི་སངས་རྒྱས་ཉིད། །འོན་ཀྱང་གློ་བུར་དྲི་མས་བསྒྲིབས། །ཞེས་དང༌། རྒྱུད་བླར།
རྫོགས་སངས་སྐུ་ནི་འཕྲོ་ཕྱིར་དང༌། །
དེ་བཞིན་ཉིད་དབྱེར་མེད་ཕྱིར་དང༌། །
རིགས་ཡོད་ཕྱིར་ན་ལུས་ཅན་ཀུན། །
རྟག་ཏུ་སངས་རྒྱས་སྙིང་པོ་ཅན། །
ཞེས་སོ། །རྒྱུ་བདེ་གཤེགས་སྙིང་པོ་ཞེས་ཀྱང་བྱ། ཆོས་ཉིད་དེ་བཞིན་ཉིད་ཅེས་ཀྱང་བྱ་བ་དེ་ཉིད་གང་ཟག་གི་རྒྱུད་ལ་བཞུགས་ཚུལ་ནི། ངོ་བོ་རང་བཞིན་རྣམ་དག་གི་ཆ་ནས་བཟང་ངན་གྱི་ཁྱད་པར་མེད་ཀྱང་མ་རིག་པ་གློ་བུར་གྱི་དྲི་མ་དག་མ་དག་གི་ཁྱད་པར་ཡོད་ལ། དེ་ཡང་ལམ་ལ་མ་ཞུགས་པའི་སེམས་ཅན་གྱི་དེ་བཞིན་ཉིད་ནི་དྲི་མས་མ་དག་པ་དང༌། ལམ་ཞུགས་བྱང་ཆུབ་སེམས་དཔའི་དེ་བཞིན་ཉིད་ནི་དྲི་མ་ཡོངས་སུ་མ་དག་ལ་ཅུང་ཟད་དག་པ་དང༌། དེ་བཞིན་གཤེགས་པའི་དེ་བཞིན་ཉིད་ནི་ཤིན་ཏུ་རྣམ་དག་གི་དེ་བཞིན་ཉིད་དུ་བཤད་དེ། རྒྱུད་བླར།
མ་དག་མ་དག་དག་པ་དང༌། །
ཤིན་ཏུ་རྣམ་དག་གོ་རིམ་བཞིན། །
སེམས་ཅན་བྱང་ཆུབ་སེམས་དཔའ་དང༌། །
དེ་བཞིན་གཤེགས་རྣམས་རིམ་པ་བཞིན། །
ཞེས་དང༌། མདོ་སྡེ་རྒྱན་ལས།
དེ་བཞིན་ཉིད་ནི་ཐམས་ཅད་ལ། །
ཁྱད་པར་མེད་ཀྱང་དག་གྱུར་པ། །
དེ་བཞིན་གཤེགས་ཉིད་དེ་ཡི་ཕྱིར། །
འགྲོ་ཀུན་དེ་ཡི་སྙིང་པོ་ཅན། །
ཞེས་སོ། །རིགས་ཀྱི་སྒོ་ནས་བཤད་ན། སངས་རྒྱས་ཀྱི་རིགས་ལ་ཐོག་མ་མེད་པ་ནས་རང་བཞིན་གྱི་གནས་པའི་རིགས་དང་ཡང་དག་པར་བསྒྲུབས་པ་རྒྱས་འགྱུར་གྱི་རིགས་གཉིས་ཏེ། རྒྱུད་བླར།
རིགས་ནི་རྣམ་གཉིས་ཤེས་བྱ་སྟེ། །
ཐོག་མེད་རང་བཞིན་གནས་པ་དང༌། །
ཡང་དག་བླངས་པ་མཆོག་ཉིད་དོ། །
ཞེས་སོ། །དེ་ལ་རིགས་དང་ཁམས་དང་ས་བོན་དང་རྒྱུ་རྣམས་དོན་གཅིག་པས་སེམས་ཅན་ཐམས་ཅད་སངས་རྒྱས་ཀྱི་རིགས་ཅན་ནི་རྒྱུ་ཡིན་ལ། འོན་ཀྱང་སངས་རྒྱས་པར་ཉེ་བ་དང་རིང་བའི་དབང་གིས་རྒྱུ་མཆོག་དམན་གྱི་ཁྱད་པར་ཡོད་དེ། ངན་སོང་གསུམ་ལ་སོགས་པ་ནི་དངོས་སུ་སངས་རྒྱས་སྒྲུབ་པའི་སྐལ་བ་མེད་པ་དང༌། ལྷ་དང་སྒྲ་མི་སྙན་པ་ལ་སོགས་པ་རྣམས་ཀྱང་སྐྱེ་གནས་དེར་སངས་རྒྱས་སྒྲུབ་པ་དཀོན་པས་དེ་དག་རྒྱུ་དམན་པ་ཡིན་ལ། གླིང་གསུམ་དུ་སྐྱེས་པའི་ཁམས་དྲུག་ལྡན་གྱི་མི་རྣམས་སྐྱེ་གནས་དེ་ཉིད་ལ་སངས་རྒྱས་སྒྲུབ་པའི་སྐལ་བ་ཅན་ཡིན་པས་རྒྱུའི་མཆོག་ཡིན་ཞིང༌། ཁྱད་པར་འཛམ་བུ་གླིང་པ་ལ་ཚེ་འདིར་བྱས་པའི་ལས་འབྲས་ཚེ་འདི་ཉིད་དུ་སྨིན་པ་ཡོད་པས་རྒྱུའི་ཡང་རབ་ཡིན་ནོ། །
དེ་ལ་ཡང་དལ་བ་བརྒྱད་དང་འབྱོར་བ་བཅུ་ཚང་ཞིང་དད་པ་དང་ལྡན་དགོས་ཏེ། མཉམ་མེད་དྭགས་པོས།
དལ་བ་དང་ནི་འབྱོར་བ་དང༌། །
ཡིད་ཆོས་འདོད་དང་དང་བ་སྟེ། །
ས་ནི་གཉིས་དང་སེམས་ནི་གསུམ། །
དོན་ལྔ་ཡིས་ནི་རྟེན་མཆོག་བསྡུས། །
ཞེས་སོ། །དལ་བ་བརྒྱད་ནི་མི་ཁོམ་པ་བརྒྱད་སྤངས་པ་སྟེ། སྡུད་པ་ལས། མི་ཁོམ་བརྒྱད་སྤངས་དེ་ཡིས་དལ་བ་རྟག་ཏུ་རྙེད། །ཅེས་སོ། །མི་ཁོམ་པ་བརྒྱད་ནི། དྲན་པ་ཉེར་བཞག་ལས།
དམྱལ་བ་ཡི་དྭགས་དུད་འགྲོ་དང༌། །
ཀླ་ཀློ་ཚེ་རིང་ལྷ་དང་ནི། །
ལོག་ལྟ་སངས་རྒྱས་ཀྱིས་སྟོངས་པ། །
ལྐུགས་པ་འདི་དག་མི་ཁོམ་བརྒྱད། །
ཅེས་སོ། །འབྱོར་བ་བཅུའི་རང་འབྱོར་ལྔ་ནི། མི་ཉིད་དབུས་སྐྱེས་དབང་པོ་ཚང༌། །ལས་མཐའ་མ་ལོག་གནས་ལ་དད། །ཅེས་སོ། །གཞན་འབྱོར་ལྔ་ནི།
སངས་རྒྱས་བྱོན་དང་དེས་ཆོས་གསུངས། །
བསྟན་པ་གནས་དང་དེ་རྗེས་འཇུག །
གཞན་ཕྱིར་སྙིང་ནི་བརྩེ་བ་འོ། །
ཞེས་སོ། །གཞན་ཡང་ཡིད་ཆེས་པ་དང་འདོད་པ་དང་དང་བའི་དད་པ་གསུམ་དང་ལྡན་དགོས་ཏེ། ཆོས་བཅུ་པའི་མདོ་ལས།
དད་པ་མེད་པའི་མི་རྣམས་ལ། །
དཀར་པོའི་ཆོས་རྣམས་མི་སྐྱེ་སྟེ། །
ས་བོན་མེ་ཡིས་ཚིག་པ་ལ། །
མྱུ་གུ་སྔོན་པོ་ཇི་བཞིན་ནོ། །
ཞེས་དང༌། ཕལ་པོ་ཆེར། སྲིད་པའི་གནས་ཅན་དད་པ་ཆུང་བ་ཡིས། །སངས་རྒྱས་བྱང་ཆུབ་ཤེས་པར་མི་ནུས་སོ། །ཞེས་སོ། །
གཉིས་པ་༼རྣམ་དབྱེ་བྱེ་བྲག་ཏུ་བཤད་པ་༽ནི།
རྟེན་དེ་ཉིད་ཀྱང་མཚན་ཉིད་ཐེག་པ་ནས་ཐེག་དམན་དང་ཐེག་ཆེན་དང་མ་ངེས་པའི་རིགས་ཅན་གསུམ་དུ་བཤད་ལ། རྡོ་རྗེ་ཐེག་པ་ནས་སངས་རྒྱས་ཀྱི་རྒྱུ་ཆོས་ཉིད་རང་བཞིན་གནས་རིགས་ལ་གློ་བུར་གྱི་དྲི་མའི་སྦྱང་བྱ་ཉོན་མོངས་ལྔ་དང་སྦྱངས་འབྲས་ཡེ་ཤེས་ལྔའི་དབྱེ་བས། རྡོ་རྗེའི་རིགས་སམ་མི་བསྐྱོད་པའི་རིགས་དང༌། དེ་བཞིན་གཤེགས་པའམ་རྣམ་སྣང་གི་རིགས་དང༌། རིན་པོ་ཆེའམ་རིན་འབྱུང་གི་རིགས་དང༌། པདྨའམ་འོད་དཔག་མེད་ཀྱི་རིགས་དང༌། ལས་སམ་དོན་གྲུབ་གྱི་རིགས་ཏེ་ལྔ་དང༌། རྟེན་གྱི་གང་ཟག་དེ་དག་གི་རིགས་ཅན་ལྔར་བཤད་ཅིང༌། དེ་ཡང་ཉོན་མོངས་ཀྱི་སྒོ་ནས་ཕྱེ་བ་ནི་ཞེ་སྡང་ཤས་ཆེ་བ་མི་བསྐྱོད་པ་དང་གཏི་མུག་ཤས་ཆེ་བ་རྣམ་སྣང་གི་རིགས་ཅན་ལ་སོགས་པར་བཤད་དེ། གུར་ལས།
ཞེ་སྡང་གཏི་མུག་ང་རྒྱལ་དང༌། །
སྐྱེ་བོ་ཆགས་ལྡན་སེར་སྣ་ཅན། །
བསྡུ་ཕྱིར་རྡོ་རྗེ་ཅན་འཁོར་ལོ། །
དུ་མའི་རྣམ་པར་རང་ཉིད་འགྱུར། །
ཞེས་སོ། །ཁ་དོག་གི་སྒོ་ནས་ཕྱེ་བ་ནི་མདོག་ནག་པོ་མི་བསྐྱོད་པ་དང༌། དཀར་པོ་རྣམ་སྣང་གི་རིགས་ཅན་སོགས་སུ་བཤད་དེ། བརྟག་གཉིས་ལས།
རྣལ་འབྱོར་པ་གང་ནག་པོ་ཆེ། །
དེ་ཡི་ལྷ་ནི་མི་བསྐྱོད་པ། །
རྣལ་འབྱོར་པ་གང་དཀར་པོ་ཆེ། །
དེ་ཡི་ལྷ་ནི་རྣམ་སྣང་མཛད། །
ཅེས་སོ། །མཚན་རྟགས་ཀྱི་སྒོ་ནས་ཕྱེ་བ་ནི་སྲིན་ལག་གི་རྩ་བ་ལ་རྡོ་རྗེའི་རི་མོ་ཡོད་པ་མི་བསྐྱོད་པ་དང་འཁོར་ལོ་ཡོད་པ་རྣམ་སྣང་གི་རིགས་ཅན་སོགས་སུ་བཤད་དེ། དེ་ཉིད་ལས།
གང་གི་སྲིན་ལག་རྩ་བ་ལ། །
རྡོ་རྗེ་རྩེ་དགུ་པར་གྱུར་བ། །
མི་བསྐྱོད་པ་ཡི་རིགས་མཆོག་ཉིད། །
རྣམ་སྣང་མཛད་ཀྱི་འཁོར་ལོར་འགྱུར། །
ཞེས་སོ། །བློའི་སྒོ་ནས་ཕྱེ་ན། ཨུཏྤལ་ལྟ་བུའི་གང་ཟག་ལ་སོགས་པ་ལྔར་བཤད་དེ། སྒྲོན་གསལ་ལས།
བློ་ཡི་རྣམ་པ་དཔག་མེད་ལས། །
གང་ཟག་རྣམ་པ་ལྔར་འདོད་དོ། །
ཨུཏྤ་ལ་དང་པད་དཀར་དང༌། །
པདྨ་ཙན་དན་རིན་པོ་ཆེ། །
རང་བཞིན་ཐ་དད་མིང་གིས་ཏེ། །
ཐམས་ཅད་མཁྱེན་པས་གསུངས་པ་ཡིན། །
ཞེས་སོ། །དེ་དག་སོ་སོའི་ཁྱད་པར་ཡང༌། དེ་ཉིད་ལས།
དེ་ནི་མ་ལུས་ཐོས་གྱུར་ལ། །
འཛིན་པ་ལ་ནི་རྣམ་པར་མཁས། །
སྐད་ཅིག་གིས་ནི་བརྗཻད་གྱུར་པ། །
ཨུཏྤལ་ཞེས་བྱའི་གང་ཟག་གོ །
གཟུང་བྱ་མང་དུ་ཐོས་གྱུར་ཀྱང༌། །
སྟོན་པ་ཡི་ནི་ནུས་མེད་པ། །
བུམ་པ་ཡི་ནི་རས་བལ་འདྲ། །
པད་དཀར་ཞེས་བྱའི་གང་ཟག་གོ །
དད་དང་ལྡན་ཞིང་སྙིང་བརྩེ་ཤེས། །
ཐོས་ནས་བློ་ཡི་ཁ་འབྱེ་ལ། །
ཚེགས་མེད་འོ་མ་བཞིན་འཛག་པ། །
པདྨ་ཞེས་བྱའི་གང་ཟག་གོ །
ཐོས་པ་ཉུང་ཞིང་ང་རྒྱལ་ལྡན། །
རྩ་བ་མེད་པར་མང་དུ་སྨྲ། །
རྗེས་སུ་གཟུང་བར་མི་ནུས་པ། །
ཙན་དན་ཞེས་བྱའི་གང་ཟག་གོ །
ཚུལ་ཁྲིམས་དག་ཅིང་མཁས་ལ་སྒྲིན། །
ཤེས་རབ་ལྡན་ཞིང་རྒྱུད་གཅིག་ལ། །
ཐོས་ནས་ལེགས་པར་སྟོན་པ་ནི། །
རིན་ཆེན་ཞེས་བྱའི་གང་ཟག་གོ །
ཞེས་སོ། །དེ་ལྟར་ལྔ་ཡོད་པའི་སྔ་མ་བཞི་ནི་གཙོ་བོར་བཤད་པ་ལ་འཇུག་ཅིང་ལམ་རིམ་གྱིས་པས་རྒྱུད་སྦྱང་དགོས་ལ། ཕྱི་མ་ནི་དང་པོ་ཉིད་ནས་སྒྲུབ་པ་ལ་འཇུག་ཅིང་རྒྱུད་སྦྱངས་པ་སྔོན་དུ་སོང་བས་ལམ་ཅིག་ཅར་དུ་ཞུགས་པས་ཆོག་པ་རྟེན་གྱི་གང་ཟག་མཆོག་ཡིན་ཏེ། དེ་ཉིད་ལས།
ཨུཏྤལ་དེ་བཞིན་པད་དཀར་དང༌། །
པདྨ་ཙན་དན་ཉིད་དག་སྟེ། །
གང་ཟག་བཞི་པོ་འདི་དག་ནི། །
ཚོགས་པ་ལ་བཤད་གང་ཟག་གོ །
རྫོགས་པའི་རིམ་གྱི་སྐལ་ལྡན་ཞིང༌། །
རྟག་ཏུ་སྤྱོད་པས་རྣམ་བརྒྱན་པ། །
འདི་ནི་རིན་ཆེན་གང་ཟག་སྟེ། །
སློབ་མ་ལ་བཤད་སྣོད་ཡིན་ནོ། །
ཞེས་སོ། །གཞན་ཡང་རྒྱུད་སྦྱངས་ན་རྟེན་དུ་རུང་བ་ནི། བརྟག་གཉིས་ལས།
མཚམས་མེད་ལྔ་ནི་བྱེད་པ་དང༌། །
སྲོག་ཆགས་གསོད་ལ་དགའ་བ་དང༌། །
གཞན་ཡང་སྐྱེ་བ་དམན་པ་དང༌། །
རྨོངས་དང་མ་རུངས་ལས་བྱེད་དང༌། །
གཟུགས་ངན་ཡན་ལག་མ་ཚང་བ། །
བརྩམས་པས་དེ་རྣམས་འགྲུབ་པར་འགྱུར། །
ཞེས་སོ། །འགྲུབ་ངེས་པ་ནི། དེ་ཉིད་ལས།
དགེ་བ་བཅུ་ལ་གོམས་པ་དང༌། །
བླ་མ་ལ་གུས་དབང་པོ་དུལ། །
ང་རྒྱལ་ཁྲོ་ལས་རྣམ་པར་གྲོལ། །
དེས་ནི་རེ་ཞིག་ངེས་འགྲུབ་འགྱུར། །
ཞེས་སོ། །
གཉིས་པ་ཐབས་ཀྱི་རྒྱུད་ལམ་གྱི་རིམ་པ་ལ། ཐུན་མོང་བའི་ལམ་རིམ་དང༌། རྡོ་རྗེ་ཐེག་པའི་ལམ་རིམ་གཉིས་ཀྱི། དང་པོ་༼ཐུན་མོང་བའི་ལམ་རིམ་༽ནི།
རྟེན་གྱི་གང་ཟག་དེས་ཐོག་མར་དགེ་བའི་བཤེས་གཉེན་མཚན་ཉིད་དང་ལྡན་པ་ཞིག་ཚུལ་བཞིན་བསྟེན་ནས་དེས་བསྟན་པའི་ཆོས་རྣམས་ཉན་ལ། ཐོག་མར་དལ་འབྱོར་རྙེད་དཀའ་བ་དང་རྙེད་པ་དོན་ཆེ་ཚུལ་བསྒོམས་ནས་དལ་འབྱོར་ལ་སྙིང་པོ་ལེན་འདོད་བསྐྱེད། དེ་ནས་མི་རྟག་པ་བསྒོམས་ནས་ཚེ་འདིའི་སྤྱོད་ཡུལ་ལ་ཞེན་པ་བཟློག དེ་ནས་ངན་སོང་གསུམ་གྱི་སྡུག་བསྔལ་བསྒོམས་ནས་དེའི་རྒྱུ་མི་དགེ་བ་སྤང་ཞིང་སྲིད་བདེའི་རྒྱུ་དགེ་བ་སྒྲུབ་པ་ནི་སྐྱེས་བུ་ཆུང་ངུའི་ལམ་སྟེ། བྱང་ཆུབ་ལམ་སྒྲོན་ལས།
གང་ཞིག་ཐབས་ནི་གང་དག་གིས། །
འཁོར་བའི་བདེ་བ་ཙམ་དག་ལ། །
རང་ཉིད་དོན་དུ་གཉེར་བྱེད་པ། །
སྐྱེས་བུ་དེ་ནི་ཐ་མར་བཤད། །
ཅེས་སོ། །དེ་ནས་རིགས་དྲུག་འཁོར་བ་མཐའ་དག་གི་སྡུག་བསྔལ་དང་ལས་རྒྱུ་འབྲས་བསྒོམས་ནས་སྲིད་པའི་བདེ་བ་ལ་ཞེན་པ་བཟློག དེ་ནས་ཐར་པའི་ཡོན་ཏན་བསྒོམས་ཏེ་དེ་ལ་དོན་གཉེར་གྱི་བློ་བསྐྱེད་ནས་དེའི་ཐབས་ལ་འབད་པ་སྐྱེས་བུ་འབྲིང་གི་ལམ་སྟེ། ཇི་སྐད་དུ།
སྲིད་པའི་བདེ་ལ་རྒྱབ་ཕྱོགས་ཤིང༌། །
སྡིག་པའི་ལས་ལས་ལྡོག་བདག་ཉིད། །
གང་ཞིག་རང་ཞི་ཙམ་དོན་གཉེར། །
སྐྱེས་བུ་དེ་ནི་འབྲིང་ཞེས་བྱ། །
ཞེས་སོ། །དེ་ནས་སེམས་ཅན་ཐམས་ཅད་ལ་བྱམས་པ་དང་སྙིང་རྗེ་བསྒོམས་ནས་རང་ཉིད་གཅིག་པུ་ཞི་བདེ་དོན་གཉེར་གྱི་བློ་ལྡོག དེ་ནས་སོ་སོར་ཐར་པའི་བསླབ་པ་བཟུང་ཞིང་བྱང་ཆུབ་ཏུ་སེམས་བསྐྱེད། དེ་ནས་བྱང་ཆུབ་སེམས་དཔའི་སྤྱོད་པ་ཕར་ཕྱིན་དྲུག་གམ་བཅུ་ལ་སོགས་པའི་ཉམས་ལེན་རྣམས་ལ་བསླབ་ཅིང་ལམ་ལྔ་དང་ས་བཅུ་བགྲོད་པར་བྱ་བ་སྐྱེས་བུ་ཆེན་པོའི་ལམ་སྟེ། ཇི་སྐད་དུ།
རང་རྒྱུད་གཏོགས་པའི་སྡུག་བསྔལ་གྱིས། །
གང་ཞིག་གཞན་གྱི་སྡུག་བསྔལ་ཀུན། །
ཡང་དག་ཟད་པར་ཀུན་ནས་འདོད། །
སྐྱེས་བུ་དེ་ནི་མཆོག་ཡིན་ནོ། །
ཞེས་སོ། །
གཉིས་པ་༼རྡོ་རྗེ་ཐེག་པའི་ལམ་རིམ་༽ལ། བློ་དམན་ཐེག་པ་ལ་རིམ་གྱིས་འཇུག་ཚུལ་དང༌། སྔགས་ཀྱི་ལམ་རིམ་དངོས་བཤད་པ་གཉིས་ཀྱི། དང་པོ་༼བློ་དམན་ཐེག་པ་ལ་རིམ་གྱིས་འཇུག་ཚུལ་༽ནི།
རྟེན་གྱི་གང་ཟག་སྐལ་བ་དམན་པ་ཐོག་མ་ཉིད་ནས་རྡོ་རྗེ་ཐེག་པ་ཐོས་ནས་འཇིགས་པར་འགྱུར་བ་རྣམས་ནི་ཐུན་མོང་བའི་ལམ་རིམ་ཅི་རིགས་པས་བློ་སྦྱངས་ནས་སྔགས་ལ་ཡང་རིམ་པས་འཇུག་དགོས་ཏེ། བརྟག་གཉིས་ལས།
སྐལ་མེད་སེམས་ཅན་འདུལ་དཀའ་བ། །
གང་གིས་འདུལ་བར་འགྱུར་བ་ལགས། །
བཅོམ་ལྡན་འདས་ཀྱིས་བཀའ་བསྩལ་པ། །
དང་པོ་གསོ་སྦྱོང་སྦྱིན་པར་བྱ། །
དེ་རྗེས་བསླབ་པའི་གནས་བཅུ་ཉིད། །
དེ་ལ་བྱེ་བྲག་སྨྲ་བ་བསྟན། །
མདོ་སྡེ་པ་ཡང་དེ་བཞིན་ནོ། །
དེ་ནས་རྣལ་འབྱོར་སྤྱོད་པ་ཉིད། །
དེ་ཡི་རྗེས་སུ་དབུ་མ་བསྟན། །
སྔགས་ཀྱི་རིམ་པ་ཀུན་ཤེས་ནས། །
དེ་རྗེས་ཀྱེ་ཡི་རྡོ་རྗེ་བརྩམ། །
ཞེས་དང༌། བདེ་མཆོག་རྩ་རྒྱུད་ལས།
མདོ་དང་བྱ་བ་སྤྱོད་པ་དང༌། །
རྣལ་འབྱོར་གསང་མཐའི་དབྱེ་བ་ཡིས། །
སེམས་ཅན་མོས་པས་འཇུག་པ་རྣམས། །
དེ་དང་དེ་ལ་དགའ་བ་སྦྱིན། །
ཞེས་དང༌། སྤྱོད་བསྡུས་ལས།
སེམས་ཅན་དང་པོའི་ལས་ཅན་རྣམས། །
དམ་པའི་དོན་ལ་འཇུག་པ་ལ། །
ཐབས་འདི་རྫོགས་པའི་སངས་རྒྱས་ཀྱིས། །
སྐས་ཀྱི་རིམ་པ་ལྟ་བུར་བཞག །
ཅེས་སོ། །
གཉིས་པ་༼སྔགས་ཀྱི་ལམ་རིམ་དངོས་བཤད་པ་༽ལ། རྒྱུད་སྡེ་འོག་མའི་ལམ་རིམ་བསྡུས་ཏེ་བསྟན་པ་དང༌། བླ་མེད་ཀྱི་ལམ་རིམ་ཕྱེ་སྟེ་བཤད་པ་གཉིས་ཀྱི། དང་པོ་༼རྒྱུད་སྡེ་འོག་མའི་ལམ་རིམ་བསྡུས་ཏེ་བསྟན་པ་༽ལ། བྱ་སྤྱོད་ཀྱི་ལམ་རིམ་དང༌། རྣལ་འབྱོར་རྒྱུད་ཀྱི་ལམ་རིམ་གཉིས་ལས། དང་པོ་༼བྱ་སྤྱོད་ཀྱི་ལམ་རིམ་༽ལ། རྒྱུད་སྣོད་རུང་དུ་བྱ་བ། བསྙེན་པའི་ཆོ་ག དངོས་གྲུབ་སྒྲུབ་ཚུལ་གསུམ་གྱི། དང་པོ་༼རྒྱུད་སྣོད་རུང་དུ་བྱ་བ་༽ནི།
དབང་ཐོབ་ཅིང་དམ་ཚིག་དང་སྡོམ་པ་ལ་གནས་པར་བྱ་བ་སྟེ། དེ་ལ་བྱ་སྤྱོད་ཀྱི་དབང་བསྐུར་བ་དང་རྒྱུད་སྡེ་གོང་མ་གཉིས་ཀྱི་སློབ་མའི་དབང་ཙམ་ཞིག་བསྐུར་བ་ལ་སྐྱབས་འགྲོ་སྔོན་དུ་འགྲོ་བའི་ཐུན་མོང་གི་སྡོམ་པ་བཟུང་བས་ཆོག་ཅིང༌། ཐུན་མོང་མ་ཡིན་པ་རིགས་ལྔའི་སྡོམ་བཟུང་དང་དམ་བཞག་བཞི་བྱ་མི་དགོས་ཏེ། དེ་ནི་རྒྱུད་སྡེ་གོང་མའི་སློབ་དཔོན་གྱི་ཐུན་མོང་མ་ཡིན་པའི་སྡོམ་བཟུང་དང་དམ་བཞག་ཡིན་པས་སོ། །རྡོ་རྗེ་འབྱུང་བ་ལས་ཀྱང༌། གང་ཞིག་སྡོམ་པ་འཛིན་པར་མི་བྱེད་པ་དེ་ལ་ནི། དེང་ཁྱོད་ཅེས་བྱ་བ་ལ་སོགས་པ་རྣམས་བརྗོད་པར་མི་བྱ་སྟེ། སློབ་དཔོན་དུ་རྗེས་སུ་གནང་བ་དང་དབང་བསྐུར་བར་མི་བྱའོ། །ཞེས་སོ། །སྤྱིར་ཐུན་མོང་གི་སྡོམ་པ་ཙམ་ཡང་འཛིན་མི་ནུས་ན་སྣོད་དུ་མི་རུང་བས་དེ་ལ་མེ་ཏོག་དོར་ནས་ལྷ་ངོ་བསྟན་པ་ཙམ་གྱི་དཀྱིལ་འཁོར་དུ་གཞུག་པ་ཙམ་ཞིག་བྱ་ཞིང་དབང་བསྐུར་བ་དང་རྗེས་སུ་གནང་བར་མི་རུང་སྟེ། རྩེ་མོ་ལས། གལ་ཏེ་དེ་དག་སྣོད་མིན་ན། །དེ་ལ་གཞུག་པ་སྦྱིན་པར་བྱ། །ཞེས་དང༌། གཞུག་པ་ཙམ་ཞིག་སྦྱིན་བྱ་འོ། །རྣམ་པ་ཐམས་ཅད་བྱ་བ་མིན། །ཞེས་སོ། །དབང་དངོས་གཞི་ནི་བྱ་རྒྱུད་ལ་ཆུ་དང་ཅོད་པན་གྱི་དབང་བསྐུར་བར་བཤད་དེ། ཡེ་ཤེས་ཐིག་ལེ་ལས། ཆུ་ཡི་དབང་སྐུར་དབུ་རྒྱན་དག །བྱ་བའི་རྒྱུད་ལ་རབ་ཏུ་གྲགས། །ཞེས་སོ། །དེ་ལ་ཆུ་དབང་ནི་བྱ་རྒྱུད་ཀྱི་གཞུང་རྣམས་སུ་གསལ་བར་ཡོད་ཅིང༌། ཅོད་པན་གྱི་དབང་ནི་ཕྱག་རྒྱ་བཅིངས་ནས་སྤྱི་བོར་གཞག་པའམ་རིགས་བདག་གིས་རྒྱས་འདེབས་པ་ལ་ངོས་འཛིན་པར་བཞེད། རྒྱ་གར་བ་འགའ་ཞིག་གིས་བྱ་རྒྱུད་ལ་རྣལ་འབྱོར་རྒྱུད་བཞིན་གྱི་ཕྱིར་མི་ལྡོག་པའི་དབང་ཡན་ཆད་སྦྱར་བ་སྣང་ཡང་ཚད་ལྡན་ཕལ་ཆེར་གྱིས་མ་བཤད་དོ། །
སྤྱོད་རྒྱུད་ལ་ཆུ་དང་ཅོད་པན་གྱི་སྟེང་དུ་རྡོ་རྗེ་དྲིལ་བུ་མིང་དབང་དང་ལྔ་བསྐུར་བ་བཤད་དེ། ཡེ་ཤེས་ཐིག་ལེར། རྡོ་རྗེ་དྲིལ་བུ་དེ་བཞིན་མིང། །སྤྱོད་པའི་རྒྱུད་ལ་རབ་ཏུ་གསལ། །ཞེས་སོ། །དེ་ཡང་རྣམ་སྣང་མངོན་བྱང་དུ་ཆུ་དབང་ཙམ་ཞིག་ལས་མི་གསལ་ཡང་ཕྱག་རྡོར་དབང་སྐུར་བའི་རྒྱུད་ལས་གསལ་བར་གསུངས་སོ། །བྱ་སྤྱོད་གཉིས་ཀའི་དབང་གི་སྔོན་དུ་མེ་ཏོག་ཕྲེང་བའི་དབང་དང༌། མཐའ་རྟེན་དུ་སྔགས་དང་མིག་སྨན་དང་མེ་ལོང་དང་ཆོས་བཤད་པའི་རྗེས་གནང་རྣམས་བྱ་བར་མང་པོས་བཤད་ལ། འགའ་ཞིག་ཏུ་འཁོར་ལོ་དང་དུང་ལ་སོགས་པའི་རྗེས་གནང་དང་རྡོ་རྗེའི་བརྟུལ་ཞུགས་དང་ལུང་བསྟན་དང་དབུགས་དབྱུང་རྣམས་ཀྱང་བྱ་བར་བཤད་དོ། །བྱ་སྤྱོད་ལ་རྡོ་རྗེ་སློབ་དཔོན་གྱི་དབང་མེད་པས་མཐའ་རྟེན་དེ་དག་མི་རིགས་སྙམ་ན། ཕྱིར་མི་ལྡོག་པ་རྡོ་རྗེ་སློབ་དཔོན་གྱི་དབང་དངོས་མེད་ཀྱང་བྱ་སྤྱོད་སོ་སོའི་སློབ་དཔོན་ཙམ་བྱ་བར་དབང་བས་མཐའ་རྟེན་དེ་དག་མི་འགལ་ལོ། །
བསྲུང་བྱའི་དམ་ཚིག་ནི་དམ་ཚིག་བསྡུས་པ་ལས་བྱ་རྒྱུད་ཀྱི་རྩ་ལྟུང་སུམ་ཅུ་དང་སྤྱོད་རྒྱུད་ཀྱི་རྩ་ལྟུང་བཅུ་བཞི་ཡོད་པར་བཤད་ཀྱང་སྔ་མའི་གྲངས་གསལ་བར་གསུངས་པ་མི་སྣང་བས་སྤྱོད་རྒྱུད་དང་མཚུངས་པར་བཞེད་ལ། ཀྲི་ཡ་ལེགས་གྲུབ་ལས་རིགས་སྔགས་ཀྱི་འདུལ་བ་ནི་མང་དུ་གསུངས་སོ། །སྤྱོད་རྒྱུད་ལ་མི་དགེ་བ་བཅུའི་ཐོག་ཏུ་དམ་པའི་ཆོས་སྤོང་བ་དང་བྱང་ཆུབ་ཀྱི་སེམས་གཏོང་བ་དང་སེར་སྣ་བྱེད་པ་དང་སེམས་ཅན་ལ་གནོད་པ་བཞི་སྤང་བ་ཙམ་ཡིན་ཞིང༌། གཞན་ཡང་བྱང་སྡོམ་གྱི་བཅས་པ་མཐའ་དག་བསྲུང་བར་བཤད་དོ། །ཁ་ཅིག་རྩེ་མོ་ལས། ཁྱོད་ཀྱི་སྲོག་ཆགས་གསད་མི་བྱ། །ཞེས་པ་ནས། མཚན་མ་འགོམ་པར་མི་བྱ་འོ། །ཞེས་པའི་བར་གསུངས་པ་ཡང་རྣལ་འབྱོར་རྒྱུད་ལྟར་བསྲུང་བར་འདོད་དོ། །
གཉིས་པ་༼བསྙེན་པའི་ཆོ་ག་༽ལ། བྱ་རྒྱུད་ཀྱི་ཆོ་ག་དང༌། སྤྱོད་རྒྱུད་ཀྱི་ཆོ་ག་གཉིས་ཀྱི། དང་པོ་༼བྱ་རྒྱུད་ཀྱི་ཆོ་ག་༽ནི།
བྱ་རྒྱུད་ཀྱི་བསྙེན་པའི་ཆོ་ག་ལ་བཟླས་བརྗོད་དང་བཅས་པའི་བསམ་གཏན་དང༌། བཟླས་བརྗོད་ལ་མི་ལྟོས་པའི་བསམ་གཏན་གཉིས་ལས། སྔ་མ་ནི་དང་པོར་སྔོན་འགྲོ་རིགས་སྔགས་ཀྱི་ཀུན་སྤྱོད་ལ་གནས་པས་ཁྲུས་ལ་སོགས་པའི་གཙང་སྦྲ་བྱ་ཞིང་བདག་དང་གནས་བསྲུང་བར་བསམ་གཏན་ཕྱི་མའི་འགྲེལ་བར་བཤད་ལ།
དེ་ནས་དངོས་གཞི་ལྷའི་རྣལ་འབྱོར་ནི། མདུན་དུ་རྟེན་བསྐྱེད་པའམ་བྲིས་སྐུ་ལ་ལྷ་སྤྱན་དྲངས་ལ་མཆོད་བསྟོད་དང་བཤགས་པ་ལ་སོགས་པ་བྱས་ནས་སྲོག་རྩོལ་བསྡམས་ལ་བདག་ཉིད་ལྷར་བསྒོམ་པའི་ཏིང་ངེ་འཛིན་ལ་གནས་པར་བྱ་སྟེ། བསམ་གཏན་ཕྱི་མ་ལས། 
ལྷ་ཡི་སྐུ་ཡི་གནས་དེ་ལ། །
དང་པོ་ཁོ་ནར་མཆོད་ནས་ནི། །
རྣལ་འབྱོར་གནས་བཅས་ཤེས་རབ་ཅན། །
བདེ་གཤེགས་མདུན་དུ་བསམས་ནས་ནི། །
ཕྱི་ནས་ཡང་དག་རྣམ་གྲོལ་བའི། །
མི་འབྱེད་འབྱེད་པ་རྣམ་པར་སྤངས། །
ཕྲ་བ་མི་གཡོ་གསལ་བ་སྟེ། །
བློ་ཡི་སྤྱོད་ཡུལ་མདུན་ན་གནས། །
བདག་ཉིད་དེ་འདྲར་བཞག་ནས་ནི། །
སྔགས་ཀྱི་རྣམ་པར་ཤེས་པས་བསྒོམ། །
བསྡམས་ནས་ཏིང་ངེ་འཛིན་ལ་གནས། །
སྲོག་དང་རྩོལ་བ་རབ་ཏུ་བསྡམ། །
ཞེས་སོ། །བྱང་ཆུབ་མཆོག་གི་གཞུང་ལས་ནི་སྔོན་དུ་བདག་ཉིད་ལྷར་བསྐྱེད་ལ། དེ་ནས་མདུན་དུ་ལྷ་སྤྱན་འདྲེན་པ་སོགས་བྱ་བར་བཤད་དོ། །དེ་ནས་སྔགས་ཀྱི་བསམ་གཏན་ལ་མདུན་གྱི་ལྷའི་ཐུགས་ཀའི་ཡི་གེའི་གཟུགས་ལ་དམིགས་པ་དང༌། རང་གི་སྙིང་གའི་ཡི་གེའི་གཟུགས་ལ་དམིགས་པ་དང༌། ཡི་གེའི་སྒྲ་ལ་དམིགས་པའི་བཟླས་བརྗོད་གསུམ་བྱ་སྟེ། དེ་ཉིད་ལས།
སྒྲ་དང་སེམས་དང་གཞི་ལ་གཞོལ། །
གསང་སྔགས་མི་འགྱུར་གཞི་ལ་གནས། །
ཡན་ལག་མ་ཉམས་གསང་སྔགས་བཟླས། །
ངལ་ན་བདག་ལ་ངལ་སོས་ཤིག །
མི་འགྱུར་བ་ནི་ཡི་གེར་ལྡན། །
གཞི་ལས་གཞིར་གྱུར་དེ་བཞིན་ཏེ། །
གསང་སྔགས་ཕྱིར་ནི་གང་བརྟགས་པ། །
ཡིད་ཀྱི་དག་པ་བསམ་པར་བྱ། །
སླར་སྡུད་པ་ཡིས་བཀུག་ནས་ནི། །
སྲོག་དང་རྩོལ་བ་བསྡམས་པའི་ཡིད། །
གསང་སྔགས་རིག་པ་སྔགས་ལ་སྦྱར། །
ཡིད་ཀྱི་བཟླས་བརྗོད་བརྩམ་པར་བྱ། །
ཞེས་སོ། །རྗེས་སུ་ནི་དགེ་བ་བསྔོ་ཞིང་ནོངས་པ་བཟོད་པར་གསོལ་ནས་ལྷ་གཤེགས་ཏེ་ཐུན་མཚམས་ཀྱི་རྣལ་འབྱོར་དག་བྱ་བ་ཡིན་ནོ། །
བཟླས་བརྗོད་ལ་མི་ལྟོས་པའི་བསམ་གཏན་ནི། ལྷའི་རྣལ་འབྱོར་བྱས་ཏེ་མེ་ལ་གནས་པ་དང་སྒྲ་ལ་གནས་པ་དང་སྒྲ་མཐའི་བསམ་གཏན་གསུམ་གྱིས་ཞི་གནས་དང་ལྷག་མཐོང་གི་ཏིང་ངེ་འཛིན་བསྒོམ་པར་བྱ་བ་སྟེ། དེ་ཉིད་ལས།
གསང་སྔགས་མེ་གནས་དངོས་གྲུབ་སྟེར། །
སྒྲ་གནས་རྣལ་འབྱོར་སྟེར་བར་དྲན། །
སྒྲ་མཐར་ཐར་པ་སྟེར་བ་ཉིད། །
འདི་དག་དེ་ཉིད་གསུམ་པོ་ཡིན། །
ཞེས་སོ། །
གཉིས་པ་༼སྤྱོད་རྒྱུད་ཀྱི་ཆོ་ག་༽ནི།
སྤྱོད་རྒྱུད་ཀྱི་ཆོ་ག་ལ་རྣལ་འབྱོར་གཉིས་བཤད་པའི་མཚན་བཅས་ལ་ཐོག་མར་བདག་དང་གནས་བསྲུང་བ་སོགས་སྔོན་དུ་འགྲོ་བས། ཡི་གེ་དང་པོ་བྱང་ཆུབ་ཀྱི་སེམས་སྟོང་ཉིད་བསྒོམ། ཡི་གེ་གཉིས་པ་སྔགས་ཀྱི་སྒྲར་ལྡང༌། གཞི་དང་པོ་རང་ཉིད་སངས་རྒྱས་ཀྱི་སྐུར་བསྐྱེད། གཞི་གཉིས་པ་མདུན་དུ་སངས་རྒྱས་ཀྱི་སྐུ་བསྐྱེད་ལ་ཐུགས་ཀར་ཟླ་བ་ལ་སྔགས་ཕྲེང་བཀོད་ནས་སྲོག་རྩོལ་བསྡམས་ཏེ་ཡིད་བཟླས་ལ་སོགས་པ་བྱ་བ་ནི་ཕྱིའི་བཟླས་བརྗོད་དེ། རྣམ་སྣང་མངོན་བྱང་ལས།
ཡི་གེ་དང་ནི་ཡི་གེ་སྦྱར། །
དེ་བཞིན་གཞི་ལས་གཞིར་གྱུར་པ། །
ཤིན་ཏུ་བསྡམས་པས་ཡིད་ལ་ནི། །
བཟླས་བརྗོད་འབུམ་ཕྲག་གཅིག་བྱ་འོ། །
ཡི་གེ་བྱང་ཆུབ་སེམས་ཡིན་ཏེ། །
གཉིས་པ་སྒྲ་ཞེས་བྱ་བ་ཡིན། །
གཞི་ནི་རང་གི་ལྷ་བཞག་པ། །
རང་གི་ལུས་ཀྱི་གནས་ལ་བྱ། །
གཞི་གཉིས་པ་ནི་རྫོགས་སངས་རྒྱས། །
རྐང་གཉིས་མཆོག་ཏུ་ཤེས་པར་བྱ། །
ཟླ་བའི་དཀྱིལ་འཁོར་རྣམ་དག་པ། །
སྔགས་པས་དེ་ལ་གནས་པར་བསམ། །
ཡི་གེ་རྣམས་ནི་གོ་རིམ་བཞིན། །
དེ་ཡི་དབུས་སུུ་ལེགས་པར་དགོད། །
སླར་སྡུད་པ་ཡི་ཚིག་གིས་ནོན། །
སྲོག་དང་རྩོལ་བ་རྣམ་པར་སྦྱངས། །
ཞེས་སོ། །དེ་ནས་ནང་གི་བཟླས་བརྗོད་ནི། རང་ཉིད་སངས་རྒྱས་ཀྱི་སྐུར་བསྐྱེད་པའི་ཐུགས་ཀར་ཟླ་བ་ལ་སངས་རྒྱས་བསྐྱེད། དེའི་ཐུགས་ཀར་ཟླ་བ་ལ་སྔགས་བཀོད་ནས་བཟླས་བརྗོད་བྱེད་པར་བཤད་དེ། མཚན་བཅས་ལ་ཕྱི་ནང་གི་བཟླས་བརྗོད་གཉིས་ཡིན་ནོ། །དེ་ནས་མཚན་མེད་ནི་ལྷའི་སྐུ་ལ་སོགས་པ་ལ་དམིགས་པའི་ཞི་གནས་རྙེད་པ་ན་སྟོང་པ་ཉིད་བསྒོམ་པ་སྟེ། རྣམ་སྣང་མངོན་བྱང་ལས།
ཡིད་ཀྱི་འཇིག་རྟེན་འདས་ཤེས་བྱ། །
སླར་སྡུད་ལ་སོགས་རྣམ་པར་སྤངས། །
ལྷ་དང་གཅིག་ཏུ་སྦྱོར་བ་དང༌། །
ཐ་དད་མ་ཡིན་འཛིན་པ་ཡི། །
ཡིད་ཀྱི་རང་བཞིན་དབྱེར་མེད་བྱ། །
གཞན་དུ་བྱ་བ་མ་ཡིན་ནོ། །
ཞེས་སོ། །དེ་ལྟར་རྒྱུད་སྡེ་འོག་མ་དག་ལའང་ལྷའི་རྣལ་འབྱོར་དང་སྲོག་རྩོལ་དང་ཞི་ལྷག་བསྒོམ་པ་ཡོད་ཀྱང་མཚན་བཅས་དང་མཚན་མེད་ཀྱི་རྣལ་འབྱོར་ཞེས་བྱ་ལ་བསྐྱེད་རིམ་དང་རྫོགས་རིམ་གྱི་མིང་མི་བརྗོད་དེ། རིམ་གཉིས་བླ་མེད་ཀྱི་ཐུན་མོང་མ་ཡིན་པའི་ལམ་ཡིན་པས་སོ། །
གསུམ་པ་༼དངོས་གྲུབ་སྒྲུབ་ཚུལ་༽ནི།
བསྙེན་པ་ལས་སུ་རུང་ནས་དངོས་གྲུབ་བསྒྲུབ་པར་བྱ་སྟེ། ལེགས་གྲུབ་ལས།
ཤིན་ཏུ་མཆོག་གི་ལས་རྣམས་ནི། །
བཟླས་བརྗོད་ཁྱད་པར་ཅན་གྱིས་འགྲུབ། །
སྔོན་དུ་བསྙེན་པ་བྱེད་པ་ཡང༌། །
ལས་རྣམས་ཕལ་ནི་འགྲུབ་པར་འགྱུར། །
ཞེས་དང༌། དཔུང་བཟང་ལས།
ཆོ་ག་བཞིན་དུ་དང་པོར་འབུམ་བཟླས་ནས། །
དེ་ནས་གསང་སྔགས་སྒྲུབ་ལ་གཞུག་པར་བྱ། །
དེ་ནས་མྱུར་དུ་དངོས་གྲུབ་འཐོབ་འགྱུར་ལ། །
གསང་སྔགས་ཆོ་གས་ཡུན་རིང་ཉོན་མི་མོངས། །
ཞེས་སོ། །དེ་ལ་དངོས་གྲུབ་ནི་རབ་རིག་འཛིན་དང་མངོན་ཤེས་དང་བསྟན་བཅོས་ཀུན་ཤེས་པ་ལ་སོགས་པ་དང༌། འབྲིང་མི་སྣང་བ་དང་བཅུད་ལེན་དང་རྐང་འགྱོགས་ལ་སོགས་པ་དང༌། ཐ་མ་ཞི་རྒྱས་དབང་དྲག་གི་ཕྲིན་ལས་འགྲུབ་པར་བཤད་ལ། གཞན་ཡང་དངོས་གྲུབ་མང་པོ་ཞིག་འགྲུབ་པར་བཤད་ཅིང་དེ་དག་སྒྲུབ་ཚུལ་ཡང་སྣ་ཚོགས་པ་གསུངས་སོ། །
གཉིས་པ་རྣལ་འབྱོར་རྒྱུད་ཀྱི་ལམ་རིམ་ལ། རྒྱུད་སྣོད་རུང་དུ་བྱ་བ། བསྙེན་པའི་ཆོ་ག དངོས་གྲུབ་སྒྲུབ་ཚུལ་གསུམ་གྱི། དང་པོ་༼རྒྱུད་སྣོད་རུང་དུ་བྱ་བ་༽ནི།
རྣལ་འབྱོར་རྒྱུད་ལ་རིག་པའི་དབང་ལྔའི་སྟེང་དུ་ཕྱིར་མི་ལྡོག་པ་སློབ་དཔོན་གྱི་དབང་བྱ་བར་བཤད་ཅིང༌། དེ་ལ་ཡང་ཕྱིར་མི་ལྡོག་པའི་དབང་གསང་དབང་རྗེས་གནང་ལུང་བསྟན་དབུགས་དབྱུང་གཟེངས་བསྟོད་དེ་དྲུག་ཏུ་བཤད་དེ། ཡེ་ཤེས་ཐིག་ལེར།
ཕྱིར་མི་ལྡོག་པ་ཡི་ནི་དབང༌། །
རྣལ་འབྱོར་རྒྱུད་དུ་གསལ་བར་ཕྱེ། །
དེ་ནི་དྲུག་གི་བྱེ་བྲག་དབང༌། །
དེ་ནི་སློབ་དཔོན་དབང་ཞེས་བྱ། །
ཞེས་སོ། །ཡང་ན་དེ་ཉིད་ལས།
ཆུ་དང་དབུ་རྒྱན་རྡོ་རྗེ་དང༌། །
དྲིལ་བུ་མིང་དང་བརྟུལ་ཞུགས་དང༌། །
ལུང་བསྟན་པ་དང་སྐྱབས་སྦྱིན་དང༌། །
སྔགས་དང་ཕྱག་རྒྱ་ཡེ་ཤེས་སོ། །
རྣལ་འབྱོར་རྒྱུད་ལ་མོས་པ་ལ། །
དབང་བརྒྱད་ཕྱེ་ལ་སྦྱིན་པར་བྱ། །
ཞེས་སྔགས་དང་ཕྱག་རྒྱ་དང་ཡེ་ཤེས་གསུམ་ཞར་བྱུང་དུ་བྱས་ནས་བརྒྱད་དུའང་བཤད་དོ། །དེ་ལ་རྩ་རྒྱུད་དེ་ཉིད་བསྡུས་པ་ནས་སློབ་མའི་དབང་ཙམ་ལས་མི་གསལ་ཡང་བཤད་རྒྱུད་རྡོ་རྗེ་རྩེ་མོ་ནས་རིག་པའི་དབང་ལྔ་དང་སློབ་དཔོན་གྱི་དབང་འཁོར་བཅས་རྒྱས་པར་གསུངས་སོ། །
དབང་རྫོགས་པར་ཐོབ་ནས་བསྲུང་བྱའི་དམ་ཚིག་ལ། དེ་བཞིན་གཤེགས་པ་དང་རྡོ་རྗེ་དང་རིན་པོ་ཆེ་དང་པདྨ་དང་ལས་ཀྱི་རིགས་ཏེ་རིགས་ལྔའི་དམ་ཚིག་ནི། རྩེ་མོ་ལས།
སངས་རྒྱས་ཆོས་དང་དགེ་འདུན་ཏེ། །
དཀོན་མཆོག་གསུམ་ལ་སྐྱབས་སུ་སོང༌། །
འདི་ནི་སངས་རྒྱས་རིགས་དག་པའི། །
སྡོམ་པ་བརྟན་པོར་གྱུར་བ་འོ། །
ཞེས་སོགས་གསུངས་པ་རྩ་བའི་དམ་ཚིག་དང༌། ཁྱོད་ཀྱིས་སྲོག་ཆགས་གསད་མི་བྱ། །ཞེས་པ་ནས། མཚན་མ་འགོམ་པར་མི་བྱ་འོ། །ཞེས་པའི་བར་གྱིས་སྤོང་བའི་དམ་ཚིག་དང་བསྟེན་པའི་དམ་ཚིག་སོགས་ཡན་ལག་རྣམས་གསུངས་པར་བཞེད་ལ། འགའ་ཞིག དེ་ལས་གཞན་པ་བཅུ་བཞི་ནི། །ཕས་ཕམ་པར་ནི་རབ་ཏུ་བཤད། །ཅེས་པ་སྲོག་གཅོད་པ་ནས་མཚན་མ་འགོམ་པའི་བར་བཅུ་བཞི་ལ་འདོད་ཅིང་དེ་དག་རྩ་བའི་དམ་ཚིག་ཏུ་འདོད་དོ། །
གཉིས་པ་༼བསྙེན་པའི་ཆོ་ག་༽ནི།
རྣལ་འབྱོར་རྒྱུད་ལ་རྣལ་འབྱོར་གཉིས་བཤད་པའི་མཚན་བཅས་ལ། དང་པོར་རགས་པ་ལྷ་ལ་དམིགས་པའི་རྣལ་འབྱོར་ནི། སློབ་མའི་དབང་ཙམ་ཞིག་ཐོབ་པས་ནི་རྣལ་འབྱོར་བཞིའི་ཚུལ་གྱིས་བསྒོམ་སྟེ། སྟོད་འགྲེལ་ལས། དེ་ལྟར་སློབ་མ་རྣམས་ཀྱི་རྣལ་འབྱོར་དང་རྗེས་སུ་རྣལ་འབྱོར་བཤད་ནས་ཞེས་སོ། །རྣལ་འབྱོར་བཞི་ནི། དཔལ་མཆོག་འགྲེལ་པར། དེ་ལ་དེ་ཁོ་ན་ཉིད་རྣམ་པ་ལྔ་བསྒོམས་པས་བདག་ཉིད་ལྷའི་ངོ་བོ་ཉིད་དུ་བསྐྱེད་པ་བསྒོམ་པ་ནི་རྣལ་འབྱོར་ཞེས་བྱའོ། །ཡེ་ཤེས་སེམས་དཔའ་བཅུག་ནས་དེ་དང་ལྷན་གཅིག་ཏུ་གྱུར་པར་ལྷག་པར་མོས་པ་ནི་རྗེས་སུ་རྣལ་འབྱོར་ཞེས་བྱའོ། །རྒྱུ་བ་དང་མི་རྒྱུ་བ་ཐམས་ཅད་ཀྱི་ངོ་བོ་ཉིད་ཀྱི་རང་བཞིན་དུ་བདག་ཉིད་བསྒོམ་པ་ནི་ཐམས་ཅད་ཀྱི་རྣལ་འབྱོར་ཞེས་བྱའོ། །རྣལ་འབྱོར་དང་རྗེས་སུ་རྣལ་འབྱོར་དང་ཐམས་ཅད་ཀྱི་རྣལ་འབྱོར་རྣམ་པར་བསྒོམ་པ་སེམས་རྩེ་གཅིག་ཏུ་གྱུར་པ་གང་ཡིན་པ་དེ་ནི་ཤིན་ཏུ་རྣལ་འབྱོར་ཞེས་བྱའོ། །ཞེས་སོ། །འདིའི་ཆོ་གའི་ཚུལ་ནི། ཁྲུས་བྱས་ཏེ་བདག་དང་གནས་བསྲུངས་ནས་ཚོགས་བསགས་ཤིང་ཕྱག་རྒྱ་བཅིངས་པ་སྔོན་དུ་འགྲོ་བས། བདག་མེད་པར་བསྒོམ་པ་དང་རང་གི་ལྷ་བསྒོམས་ནས་ཡེ་ཤེས་པ་བཅུག་སྟེ་ཕྱག་རྒྱ་བཞིས་རྒྱས་བཏབ་ཅིང་དབང་བསྐུར་ལ་མཆོད་ནས། རང་གི་ལྷའི་ཕྱག་རྒྱ་ཆེན་པོ་བསྒོམ་ལ། རང་གི་ལྷའི་སྔགས་བཟླས་ཤིང་ཐུན་བཞིར་བསྒོམ་པར་སྟོད་འགྲེལ་ལས་བཤད་དོ། །སློབ་དཔོན་གྱི་དབང་ཐོབ་པས་ནི་བདག་རྫོགས་རྣལ་འབྱོར་ཆེན་པོ་དང་བཅས་པའི་ཏིང་ངེ་འཛིན་གསུམ་བསྒོམ་སྟེ། རྡོ་རྗེ་སེམས་དཔའི་སྒྲུབ་ཐབས་ཆེ་བ་ལས། སློབ་དཔོན་གྱི་དབང་ཐོབ་པ་གང་ཡིན་པ་དེས་ནི་རྣལ་འབྱོར་ཆེན་པོ་བྱས་ལ་ཆོ་ག་ཐམས་ཅད་རྫོགས་པར་སྦྱང་ལ། ཞེས་དང༌། སྟོད་འགྲེལ་ལས། སློབ་དཔོན་རྣམས་ཀྱི་དཀྱིལ་འཁོར་སྒྲུབ་པ་དང་རང་གི་ལྷ་སྒྲུབ་པའི་རྣལ་འབྱོར་ཆེན་པོ་བརྗོད་པར་བྱ་སྟེ་ཞེས་སོ། །
དེའི་ཆོ་གའི་ཚུལ་ནི། ཁྲུས་དང་ཁྲོ་བོའི་རྣལ་འབྱོར་དང་སྲུང་འཁོར་བསྒོམས་ནས་ཚོགས་རྟེན་སྤྲུལ་ལ་ཕྱག་དང་མཆོད་པ་སོགས་བྱས་ཏེ་ཕྱག་རྒྱ་བཅིངས་པ་སྔོན་དུ་འགྲོ་བས། བདག་རྫོགས་རྣལ་འབྱོར་ཆེན་པོ་དང༌། དང་པོའི་སྦྱོར་བ་དང༌། དཀྱིལ་འཁོར་རྒྱལ་མཆོག་དང༌། ལས་རྒྱལ་མཆོག་རྣམས་རྡོ་རྗེ་འབྱུང་བ་ལས་བཤད་པ་ལྟ་བུའི་བསྙེན་པ་རྒྱས་པ་དང་རྣལ་འབྱོར་ཆེན་པོ་ཡན་བྱས་ལ། སྔགས་གསུམ་གྱི་དོན་བསྒོམས་ཏེ་སྙིང་གར་དཀྱིལ་འཁོར་སྤྲུལ་ནས་རང་རང་གི་སྙིང་པོ་གནས་སུ་བཀོད་ལ། སྙིང་གའི་དཀྱིལ་འཁོར་དུ་ཞུགས་ཏེ་སྔགས་གསུམ་གྱི་དོན་བསྒོམས་ནས་བཟླས་པ་བྱ་བའི་བསྙེན་པ་འབྲིང་དང༌། རྣལ་འབྱོར་ཆེན་པོ་བདག་རྫོགས་བཞིན་བྱས་ལ་ལྷ་རེ་རེའི་སྔགས་འབུམ་ཕྲག་རེ་བཟླ་བའི་བསྙེན་པ་བསྡུས་པ་གསུམ་མོ། །
དེ་ནས་རགས་པ་ལྷ་ལ་དམིགས་པའི་རྣལ་འབྱོར་ལ་སེམས་ལས་སུ་རུང་བའི་ཕྱིར་ཕྲ་བ་ཕྱག་མཚན་ལ་དམིགས་པའི་རྣལ་འབྱོར་བསྒོམ་སྟེ། ཨ་པ་ཏ་ར་བས། དང་པོར་རེ་ཞིག་རང་གི་སེམས་དབང་དུ་གྱུར་པར་བྱ་བའི་ཕྱིར་རྡོ་རྗེ་ཕྲ་མོའི་ཏིང་ངེ་འཛིན་བསྒོམ་མོ། །ཞེས་སོ། །སྒོམ་ཚུལ་ནི་དེ་ཉིད་བསྡུས་པ་ལས།
ལྕེ་ནི་རྐན་ལ་སྦྱར་བྱ་ཞིང༌། །
སྣ་ཡི་རྩེ་མོར་བསམ་བྱ་བ། །
རྡོ་རྗེ་ཕྲ་མོ་བདེ་རེག་པས། །
སེམས་ནི་མཉམ་པར་གཞག་པར་འགྱུར། །
ཞེས་སོ། །དེ་ཡང་བསམ་གཏན་གྱི་ལུས་གནད་བྱས་ལ་ལྷའི་རྣལ་འབྱོར་དྲན་པར་བྱས་ཏེ་ལྷའི་མདོག་དང་འདྲ་བའི་རྡོ་རྗེ་རྩེ་ལྔ་པ་སྐྲ་རྩེའམ་ཏིལ་འབྲུ་ཙམ་པ་སྙིང་ག་ནས་རླུང་རྒྱུ་བ་ན་དྲངས་ཏེ་སྣ་རྩེར་བཞག་པ་ལ་སེམས་རྩེ་གཅིག་ཏུ་གཏད་དེ་གནས་ཆ་སྒྲུབ་པར་བཤད་ལ། སངས་རྒྱས་གསང་བས་དེའི་ཚེ་རླུང་འབྱུང་འཇུག་བཀག་ནས་བྱ་བར་བཤད་དོ། །གནས་པ་སྐྱོང་ལུགས་ནི། ཤཱཀྱ་བཤེས་གཉེན་གྱིས།
ཡིད་ཀྱི་གླང་སྨྱོན་ལམ་ལོག་སྤྱོད། །
དྲན་པའི་ཐག་པས་དམིགས་པ་ཡི། །
ཀ་བ་ལ་གདགས་རིམ་གྱིས་ནི། །
ཤེས་རབ་ལྕགས་ཀྱུས་དབང་དུ་བྱ། །
ཞེས་གླང་པོ་འདུལ་བའི་དཔེས་དྲན་ཤེས་བཞིན་གྱི་སྒོ་ནས་སེམས་ལས་རུང་དུ་སྒྲུབ་པར་བཤད། དེ་ལ་སེམས་བརྟན་ནས་སྤྲོ་བསྡུ་བྱ་སྟེ། དེ་ཉིད་བསྡུས་པར།
རྡོ་རྗེ་ཕྲ་མོ་བདེ་རེག་པའི། །
མཚན་མ་གལ་ཏེ་བྱུང་བ་ན། །
མཚན་མ་དེ་ནི་ཁྱབ་བྱ་བ། །
སེམས་ནི་ཀུན་ཏུ་ཁྱབ་པར་བྱ། །
ཅི་ཙམ་འདོད་པས་སེམས་ཁྱབ་ནས། །
ཁམས་གསུམ་དུ་ཡང་ཁྱབ་པར་འགྱུར། །
ཞེས་དང༌། དེ་ནས་དེ་ཡང་བསྡུ་བ་ནི། །སྣ་ཡི་རྩེ་མོའི་བར་དུ་གནས། །ཞེས་སོ། །དེ་ནས་མཚན་མེད་ནི། དེ་ཉིད་ལས།
ཡི་གེ་ཨ་ལ་འཇུག་པ་ཡི། །
ཡི་གེ་ཐམས་ཅད་རྣམ་པར་བསྒོམ། །
རང་གི་ཁ་ནས་གཞན་གྱི་ཁར། །
བསྒོམས་ན་དངོས་གྲུབ་འཐོབ་པར་འགྱུར། །
ཞེས་གསུངས་པའི་ཡི་གེ་ཨའི་དོན་སྐྱེ་བ་མེད་པ་ལ་འཇུག་པས་བཟླ་བྱའི་ཡི་གེ་ཐམས་ཅད་ཀྱང་གཞིགས་ནས་བདག་མེད་པར་བསྒོམ་པ་དང༌། ཁའི་དོན་སྒོ་ལ་འཇུག་པས་རང་ཡང་རྣམ་པར་གྲོལ་བའི་སྒོ་སྟོང་པ་ཉིད་ལ་འཇུག་ཅིང་མདུན་གྱི་ལྷ་དང་སྔགས་རྣམས་ཀྱང་དེ་ལྟར་འཇུག་པར་བཤད་དེ། དེས་ནི་རྣམ་རྟོག་དང་བཅས་པའི་ཤེས་རབ་གཙོ་བོར་བསྟན་ཏོ། །གཞན་ཡང་དེ་ཉིད་ལས།
ཤེས་རབ་ངེས་འབིགས་ཞེས་བྱ་བ། །
ཏིང་ངེ་འཛིན་ཞེས་གྲགས་པ་སྟེ། །
དེ་ཡི་ཕྱག་རྒྱ་བསྒྲུབ་པར་བྱ། །
བསྒོམས་ན་མྱུར་དུ་འགྲུབ་པར་འགྱུར། །
ཞེས་གསུངས་པའི་ཤེས་རབ་ངེས་འབིགས་ནི་སྐྱེ་མེད་ཀྱི་ལྟ་བ་སྟེ་ཐམས་ཅད་རང་བཞིན་མེད་པར་ཤེས་པས་གང་དུའང་རྣམ་པར་མི་རྟོག་པའི་ངང་དུ་མཉམ་པར་འཇོག་པ་བསྟན་ཏོ། །རྩེ་མོ་ལས། དེ་བཞིན་གཤེགས་པ་དང་རྡོ་རྗེའི་རིགས་ལ་སོགས་པའི་མཚན་མེད་སྒོམ་ཚུལ་རྒྱས་པར་གསུངས་ཏེ། དེ་ནི་སོ་སོར་རྟོག་པའི་ཤེས་རབ་ཀྱིས་དཔྱད་པའི་ལྷག་མཐོང་གཙོ་ཆེ་ལ། དེ་ཉིད་བསྡུས་པ་ནས་གསུངས་པ་ལ་ནི་ཞི་ལྷག་གཉིས་ཀ་ཡོད་དོ། །དེ་ཡང་ཉམས་སུ་ལེན་པ་ན་རྒོད་རྨུགས་ལ་སོགས་པའི་གནད་དང་བསྟུན་ནས་ཞི་ལྷག་སྤེལ་མར་བསྒོམ་པ་ཡིན་ཏེ། ཀོ་ས་ལའི་རྒྱན་ལས། ཞི་གནས་ཤས་ཆེན་ནི་སེམས་རྨུགས་པའི་ཉེ་བར་གཡེང་བར་འགྱུར་ལ། ལྷག་མཐོང་ཤས་ཆེན་ནི་རྒོད་པའི་ཉེ་བར་གཡེང་བར་འགྱུར་རོ་ཞེས་སོ། །
གསུམ་པ་༼དངོས་གྲུབ་སྒྲུབ་ཚུལ་༽ནི།
བསྙེན་པ་ལས་སུ་རུང་ནས་དངོས་གྲུབ་བསྒྲུབ་པར་བྱ་བ་ལ་བསམ་གཏན་དང་བཟླས་བརྗོད་དང་སྦྱིན་སྲེག་རྣམས་ཀྱིས་སྒྲུབ་པར་བཤད་དེ། དེ་ལ་བསམ་གཏན་གྱིས་ནི་གཏེར་འདོན་པ་ལ་སོགས་པ་འཇིག་རྟེན་པའི་དངོས་གྲུབ་དང་རིགས་སྔགས་འཆང་ལ་སོགས་པ་འཇིག་རྟེན་ལས་འདས་པའི་དངོས་གྲུབ་མཐའ་དག་འགྲུབ་པ་དང༌། བཟླས་བརྗོད་ཀྱིས་ནི་རང་གི་ལྷའི་གཟུགས་ཀྱི་དངོས་གྲུབ་དང་དམ་ཚིག་གི་ཕྱག་རྒྱ་ལ་བརྟེན་ནས་ནམ་མཁའ་ལ་འགྲོ་བ་དང་གང་འདོད་པའི་གཟུགས་གཞན་ལ་སྟོན་ནུས་པ་དང་མི་སྣང་བར་བྱེད་པ་སོགས་འགྲུབ་པ་དང༌། སྦྱིན་སྲེག་གིས་ནི་ཞི་རྒྱས་དབང་དྲག་ལ་སོགས་པའི་ཕྲིན་ལས་མཐའ་དག་འགྲུབ་པར་བཤད་ཅིང༌། གཞན་ཡང་དངོས་གྲུབ་མཆོག་དམན་མང་པོ་ཞིག་འགྲུབ་པར་གསུངས་སོ། །
གཉིས་པ་བླ་མེད་ཀྱི་ལམ་རིམ་ཕྱེ་སྟེ་བཤད་པ་ལ། སྨིན་བྱེད་ཀྱི་ལམ་དང༌། གྲོལ་བྱེད་ཀྱི་ལམ་གཉིས་ཀྱི། དང་པོ་༼སྨིན་བྱེད་ཀྱི་ལམ་༽ལ། སྨིན་བྱེད་ཀྱི་སྔོན་དུ་བྱ་བའི་རིམ་པ། སྨིན་བྱེད་དབང་གི་ཆོ་གའི་རྣམ་དབྱེ། རྗེས་སུ་དམ་ཚིག་དང་སྡོམ་པ་སྲུང་ཚུལ་གསུམ་ལས། དང་པོ་༼སྨིན་བྱེད་ཀྱི་སྔོན་དུ་བྱ་བའི་རིམ་པ་༽ལ། སྨིན་བྱེད་ཀྱི་དབང་བསྐུར་སྔོན་དུ་འགྲོ་དགོས་པའི་རྒྱུ་མཚན། དཔོན་སློབ་ཕན་ཚུན་བརྟགས་ཏེ་སློབ་མས་གསོལ་བ་གདབ་པ། སློབ་དཔོན་གྱིས་བསྙེན་པ་བྱས་ཏེ་ཆོ་ག་ལ་འཇུག་ཚུལ་གསུམ་གྱི། དང་པོ་༼སྨིན་བྱེད་ཀྱི་དབང་བསྐུར་སྔོན་དུ་འགྲོ་དགོས་པའི་རྒྱུ་མཚན་༽ནི།
གསང་སྔགས་ཀྱི་སྒོར་ཞུགས་པ་ལ་དབང་མ་ཐོབ་ན་རྒྱུད་ཉན་དུ་མི་རུང་བ་དང༌། རྒྱུད་དོན་ཤེས་ཀྱང་གཞན་ལ་འཆད་དུ་མི་རུང་ཞིང་སྔགས་དང་བསམ་གཏན་ལ་སོགས་པ་བསྒྲུབས་ཀྱང་མི་འགྲུབ་ལ། དབང་ཐོབ་ན་གསང་ཆེན་འཆད་པ་དང་ཉན་པ་དང་སྒོམ་པའི་སྣོད་དུ་རུང་ཞིང་དངོས་གྲུབ་ཀྱི་རྩ་བ་ཟུག་པ་ཡིན་ཏེ། ཕྱག་ཆེན་ཐིག་ལེ་ལས།
དང་པོར་རེ་ཞིག་གང་ཚེ་སློབ། །
ལན་ཅིག་དབང་རྣམས་ཀྱིས་ནི་བསྐུར། །
དེ་ཚེ་གསང་ཆེན་བཤད་པ་ཡི། །
ངེས་པར་སྣོད་དུ་གྱུར་པ་འོ། །
དབང་མེད་ན་ནི་དངོས་གྲུབ་མེད། །
བྱེ་མ་བཙིར་ལ་མར་མེད་ལྟར། །
གང་ཞིག་རྒྱུད་ལུང་ང་རྒྱལ་གྱིས། །
དབང་བསྐུར་མེད་པར་འཆད་བྱེད་པ། །
སློབ་དཔོན་སློབ་མ་ཤི་མ་ཐག །
དངོས་གྲུབ་ཐོབ་ཀྱང་དམྱལ་བར་འགྲོ། །
དེ་བས་འབད་པ་ཐམས་ཅད་ཀྱིས། །
བླ་མ་ལ་ནི་དབང་ནོད་ཞུ། །
ཞེས་དང༌། སངས་རྒྱས་ཐོད་པ་ལས།
དཔེར་ན་པི་ཝང་སྦྱོར་ཀུན་ཚོགས། །
རྒྱུད་དང་བྲལ་ན་བརྡུང་མི་རུང༌། །
དེ་བཞིན་དབང་དང་བྲལ་ན་ནི། །
སྔགས་དང་བསམ་བཏན་འགྲུབ་མི་འགྱུར། །
ཞེས་དང༌། རྡོར་ཕྲེང་ལས།
དབང་བསྐུར་བ་ནི་གཙོ་བོ་སྟེ། །
དངོས་གྲུབ་ཐམས་ཅད་རྟག་ཏུ་གནས། །
ང་ཡིས་ཇི་བཞིན་དོན་བཤད་ཀྱིས། །
དེ་ཕྱིར་ཐོག་མར་ཡང་དག་ཉོན། །
ཐོག་མར་སློབ་མ་གང་གི་ཚེ། །
བློ་ལྡན་ཡང་དག་དབང་བསྐུར་ན། །
རྫོགས་པའི་རིམ་པའི་རྣལ་འབྱོར་ལ། །
དེ་ཡི་ཚེ་ན་སྣོད་དུ་འགྱུར། །
ཡང་དག་དབང་བསྐུར་གྱིས་དབེན་ན། །
སྒྲུབ་པོས་རྒྱུད་ཀྱི་དོན་ཤེས་ཀྱང༌། །
སློབ་དཔོན་སློབ་མ་མཚུངས་པར་ནི། །
མི་བཟད་དམྱལ་བ་ཆེན་པོར་འགྲོ། །
ཞེས་སོ། །
གཞན་ཡང་དབང་ཐོབ་པ་ལ་གནས་སྐབས་དང་མཐར་ཐུག་གི་ཕན་ཡོན་དཔག་ཏུ་མེད་དེ། སྤྱི་རྒྱུད་ལས། དབང་བསྐུར་དང་པོ་ཐོབ་པ་ནི། །སངས་རྒྱས་རྣམས་ཀྱིས་དགོངས་པར་འགྱུར། །ཞེས་སོགས་ཀྱི་འཇུག་ཏུ།
དེ་ཡིས་སྦྱར་ནས་སྒྲུབ་པ་པོས། །
ལས་རྣམས་ཐམས་ཅད་འགྲུབ་པར་འགྱུར། །
དེ་ནི་ཅིས་ཀྱང་མི་ཚུགས་ཤིང༌། །
ལྷ་རྣམས་ཀུན་གྱིས་མཆོད་པར་འགྱུར། །
འཁོར་བ་ན་ནི་འཁོར་བ་ན། །
དེ་ནི་ངན་སོང་ལྟུང་མི་འགྱུར། །
ཡན་ལག་ཉམས་དང་དབུལ་བ་དང༌། །
སྨད་པ་རྣམས་སུ་སྐྱེ་མི་འགྱུར། །
ཚེ་རབས་དྲན་ཞིང་ལོངས་སྤྱོད་ཆེ། །
ཚུལ་ཁྲིམས་ལྡན་ཞིང་གཟུགས་ཀྱང་བཟང༌། །
རྟག་ཏུ་ལྷ་དང་མི་རྣམས་ཀྱི། །
མཐོ་རིས་དག་ཏུ་སྐྱེ་བར་འགྱུར། །
དེ་ཡི་བསོད་ནམས་མཐུ་ཡིས་ནི། །
སངས་རྒྱས་བྱང་ཆུབ་ལས་མི་ལྡོག །
དེས་ནི་རིང་པོར་མི་ཐོགས་པར། །
བྱང་ཆུབ་ཚོགས་ནི་རྫོགས་པར་འགྱུར། །
ཞེས་སོ། །
གཉིས་པ་༼དཔོན་སློབ་ཕན་ཚུན་བརྟགས་ཏེ་སློབ་མས་གསོལ་བ་གདབ་པ་༽ནི།
སློབ་དཔོན་གྱི་མཚན་ཉིད་ལ། གུར་ལས།
བརྟན་ཞིང་ཟབ་མོའི་ཆོས་དང་ལྡན། །
རིག་པའི་གནས་རྣམས་ཀུན་ལ་མཁས། །
སྦྱིན་སྲེག་དཀྱིལ་འཁོར་སྔགས་ཤེས་ཤིང༌། །
རབ་གནས་གཏོར་མའི་ཕ་རོལ་སོན། །
དེ་ཉིད་བཅུ་པོ་རྣམ་པར་རིག །
ཉན་ཐོས་སྤྱོད་པ་སྐྱོང་བྱེད་ཅིང༌། །
སྔགས་ཀྱི་ཐེག་པའི་རིམ་པར་གུས། །
གཟུགས་ལྡན་མཐོང་ན་དགའ་བ་དང༌། །
དཀྱིལ་འཁོར་བྲི་མཁས་བཟླས་པར་ལྡན། །
རྩ་བའི་ལྟུང་བ་རབ་འཇོམས་ཤིང༌། །
སྔགས་དང་རྒྱུད་ཀྱི་རབ་སྦྱོར་གྱིས། །
འཇིག་རྟེན་རྣམས་ལ་བདེ་སྟེར་བ། །
ཞེས་སོ། །དེ་ཉིད་བཅུ་ནི། རྡོ་རྗེ་སྙིང་པོ་རྒྱན་གྱི་རྒྱུད་ལས།
ཕྱིར་བཟློག་གཉིས་ཀྱི་ཆོ་ག་དང༌། །
གསང་དང་ཤེས་རབ་ཡེ་ཤེས་དང༌། །
ཁ་སྦྱོར་འབྱེད་པའི་ཆོ་ག་དང༌། །
གཏོར་མ་རྡོ་རྗེའི་བཟླས་པ་དང༌། །
དྲག་ཤུལ་སྒྲུབ་པའི་ཆོ་ག་དང༌། །
རབ་ཏུ་གནས་དང་དཀྱིལ་འཁོར་སྒྲུབ། །
གསང་བའི་དེ་ཉིད་བཅུ་ཡིན་ནོ། །
དཀྱིལ་འཁོར་ཏིང་འཛིན་ཕྱག་རྒྱ་དང༌། །
སྟངས་སྟབས་འདུག་སྟངས་བཟླས་བརྗོད་དང༌། །
སྦྱིན་སྲེག་མཆོད་པ་ལས་སྦྱོར་དང༌། །
སླར་སྡུད་པ་ཡི་རྣམ་པ་ནི། །
ཕྱི་ཡི་དེ་ཉིད་བཅུ་ཡིན་ནོ། །
ཞེས་སོ། །དེ་ལྟར་རྒྱུད་ལས་གསུངས་པའི་མཚན་ཉིད་ཚང་བའི་སློབ་དཔོན་མ་རྙེད་ན་སྐྱོན་ཡོན་མཉམ་པ་དང་སྐྱོན་ཤས་ཆེ་བ་སྤངས་ནས་ཡོན་ཏན་ཤས་ཆེ་བ་ལ་བྱ་སྟེ། དོན་དམ་བསྙེན་པ་ལས།
རྩོད་ལྡན་དབང་གིས་བླ་མ་སྐྱོན་དང་ཡོན་ཏན་འདྲེས། །
རྣམ་པ་ཀུན་ཏུ་སྡིག་པ་མེད་པ་ཡོད་མ་ཡིན། །
གང་ཞིག་ཡོན་ཏན་ལྷག་པ་ཡང་ནི་ལེགས་དཔྱད་ནས། །
བུ་རྣམས་ཀྱིས་ནི་དེ་ལ་བསྟེན་པར་འགྱུར་པ་འོ། །
ཞེས་སོ། །སློབ་མའི་མཚན་ཉིད་ནི། གུར་ལས།
སྐྱེས་བུ་ཚུལ་ཁྲིམས་ཐོབ་ལྡན་ཞིང༌། །
བདེ་གཤེགས་བཀའ་ལས་འདའ་མིན་དང༌། །
བླ་མ་ལ་གུས་སྙིང་བརྩེར་ལྡན། །
ཞེས་སོ། །དཔོན་སློབ་ཕན་ཚུན་བརྟག་ཚུལ་ནི། རྡོར་ཕྲེང་ལས།
ཇི་ལྟར་རིན་ཆེན་བརྡར་བ་དང༌། །
གསེར་ནི་བསྲེག་དང་བཅས་པས་བརྟག །
དེ་བཞིན་དུ་ནི་སློབ་མ་ཡང༌། །
ལོ་ནི་བཅུ་གཉིས་བར་དུ་བརྟག །
དེ་ཕྱིར་ཕན་ཚུན་དེ་ལྟ་བུས། །
དུས་ཀུན་ཏུ་ནི་དེ་ལྟར་བརྟག །
གཞན་དུ་གེགས་ནི་འབྱུང་འགྱུར་ཏེ། །
དངོས་གྲུབ་འཇོམས་ཤིང་སྡུག་བསྔལ་སྟེར། །
ཞེས་དང༌། ཕྱག་ཆེན་ཐིག་ལེར།
ཇི་ལྟར་བསྲེག་ལ་སོགས་པས་གསེར། །
ཇི་ལྟར་མཁས་པས་རིན་པོ་ཆེ། །
ཇི་ལྟར་བདེ་ལྡན་བུ་མོ་ནི། །
དེ་ལྟར་སློབ་མ་བརྟག་པར་བྱ། །
དེ་བས་ཐམས་ཅད་རབ་འབད་དེ། །
ཕན་ཚུན་སོ་སོར་བརྟག་པར་བྱ། །
དེ་ལྟ་མིན་ན་སྐྱོན་དུ་འགྱུར། །
ནམ་ཡང་དངོས་གྲུབ་འཐོབ་མི་འགྱུར། །
ཞེས་སོ། །དེ་ལྟར་དཔོན་སློབ་ཕན་ཚུན་དུ་བརྟགས་པས་རུང་ན་སློབ་མས་སློབ་དཔོན་ལ་གསོལ་བ་གདབ་དགོས་ཏེ། རྡོ་རྗེ་མཁའ་འགྲོ་ལས།
སླར་ཡང་དཀྱིལ་འཁོར་བྲི་བའི་ཕྱིར། །
སློབ་མ་ཡིས་ནི་བླ་མ་ལ། །
ཡང་དང་ཡང་དུ་གསོལ་བར་བྱ། །
ཞེས་དང༌། བླ་མ་ལྔ་བཅུ་པར། པུས་བཙུགས་ཐལ་མོ་སྦྱར་བ་ཡིས། །ཉན་སོགས་འདོད་པས་གསོལ་གསུམ་གདབ། །ཅེས་སོ། །སློབ་དཔོན་གྱིས་ཀྱང་སློབ་མ་ལ་བསྲུང་བར་བྱ་སྟེ། རྡོ་རྗེ་མཁའ་འགྲོར། སློབ་མ་ཡི་ནི་རྐང་མཐིལ་དུ། །གཞུ་འདྲིའི་རླུང་གི་དཀྱིལ་འཁོར་བསམ། །ཞེས་པ་ནས། བསྒྲུབ་བྱ་ལྷ་གཟུགས་བསྐྱེད་ནས་སུ། །བསྲུང་བ་དག་ནི་དགོད་པར་བྱ། །ཞེས་པའི་བར་རྒྱས་པར་གསུངས་ཤིང༌། དཀྱིལ་ཆོག་རྣམས་སུ་རྒྱས་བསྡུས་སྣ་ཚོགས་པ་ཞིག་འབྱུང་ངོ༌། །
གསུམ་པ་༼སློབ་དཔོན་གྱིས་བསྙེན་པ་བྱས་ཏེ་ཆོ་ག་ལ་འཇུག་ཚུལ་༽ནི།
སློབ་དཔོན་གྱིས་བསྙེན་པ་སྔོན་དུ་མ་སོང་ན་བསྙེན་པ་ཚད་ལྡན་བྱ་དགོས་ཏེ། སྙིང་པོ་མདོར་བསགས་ལས།
དཀྱིལ་འཁོར་མཆོག་གི་སློབ་དཔོན་གྱིས། །
སྔོན་དུ་བསྙེན་པ་ལ་འབད་ནས། །
དེ་ནས་དཀྱིལ་འཁོར་དེ་ཉིད་ནི། །
ཤིན་ཏུ་དུལ་བས་བརྟག་པར་བྱ། །
ལྷ་ནི་མཉེས་པར་མ་བྱས་ན། །
བདག་ཉིད་རྣམ་པར་སུན་འབྱིན་ཡིན། །
ཞེས་དང༌། བཟང་པོ་ཡོངས་བཟུང་ལས།
སྔོན་དུ་བསྙེན་པ་ཚོགས་གསོག་ཅིང༌། །
བགེགས་ནི་རྣམ་པར་ཉམས་བྱེད་བྱ། །
བསྙེན་པ་མེད་པར་དངོས་གྲུབ་མེད། །
ཅེས་སོ། །བསྙེན་པའི་གྲངས་ནི་གཙོ་བོའམ་མེ་ཏོག་ཕོག་པའི་ལྷ་ལ་འབུམ་དང་འཁོར་རྣམས་ལ་ཁྲི་བཟླ་བར་བཤད་དེ། བརྟག་གཉིས་ལས། དཀྱིལ་འཁོར་བདག་པོའི་བཟླས་པ་འབུམ། །དཀྱིལ་འཁོར་བ་ཡི་དེ་བཞིན་ཁྲི། །ཞེས་དང། ཨ་བྷྱ་ཀ་རས།
འཁོར་ལོའི་གཙོ་བོའི་འབུམ་བཟླས་ཤིང༌། །
ཡང་ན་རང་གི་ལྷ་ཡི་འབུམ། །
དཀྱིལ་འཁོར་པ་ཡི་ཁྲི་ཡིན་ཏེ། །
འདི་ནི་སྔོན་དུ་བསྙེན་པར་བརྗོད། །
ཅེས་སོ། །བཤད་ཚུལ་གཞན་ཡང་སྡོམ་འབྱུང་ལས།
རྫོགས་ལྡན་ལ་ནི་བཟླ་བྱ་གཅིག །
ཉིས་འགྱུར་གསུམ་ལྡན་ལ་བཟླ་བྱ། །
སུམ་འགྱུར་གཉིས་ལྡན་ལ་རབ་བརྗོད། །
རྩོད་ལྡན་བཟླས་པ་བཞི་འགྱུར་རོ། །
ཞེས་དང༌། སངས་རྒྱས་ཐོད་པའི་འགྲེལ་བ་ལས།
རྫོགས་ལྡན་དུས་སུ་ཡི་གེ་འབུམ་བཟླས་ཏེ། །
གཉིས་ལྡན་དུས་ཀྱི་སྔགས་པས་འབུམ་ཕྲག་གཉིས། །
གསུམ་ལྡན་དུས་སུ་འབུམ་ཕྲག་གསུམ་དུ་འགྱུར། །
བྱེ་བ་ཕྲག་གསུམ་འབུམ་བཞི་རྩོད་དུས་སྦྱར། །
ཞེས་བཤད་པ་ལ་བརྟེན་ནས་བླ་མ་དག་གཙོ་བོ་ལ་བཞི་འབུམ་དང་འཁོར་རྣམས་ལ་བཞི་ཁྲི་རེ་བཟླ་བར་བཞེད་དོ། །བསྙེན་པ་སྔོན་དུ་སོང་བས་ཀྱང་སྐབས་འདིར་བསྙེན་པ་ཅི་རིགས་བྱ་ཞིང་སློབ་མ་དབང་བསྐུར་བའི་ཕྱིར་རྨི་ལམ་སོགས་ཀྱི་མཚན་མ་བརྟགས་ཏེ་གནང་བ་ཞུས་པས་གནང་བའམ་མ་བཀག་པ་ཞིག་དགོས་པར་བཤད་དེ། ཕྱེད་བཅས་བཞི་བརྒྱ་པ་ལས། འཁོར་ལོ་ལ་གནས་ཚུལ་བཞིན་བཟླས། །མཚན་མ་ཐོབ་ནས་ཡང་དག་བྲི། །ཞེས་དང། ཨ་བྷྱ་ཀ་རས། འཁོར་ལོར་གནས་པ་ཉིད་ཀྱི་འཁོར་ལོ་ཅན་གྱིས་མ་བཀག་པའམ། ཚོགས་བསགས་པ་ཉིད་ཀྱིས་གནང་བས་ཀྱང་དཀྱིལ་འཁོར་དང་རབ་ཏུ་གནས་པ་དང་སློབ་མ་བསྡུ་བ་ལ་སོགས་པ་བྱའོ། །ཞེས་སོ། །
དེ་ནས་དཀྱིལ་འཁོར་གྱི་ཆོ་ག་ལ་འཇུག་ཚུལ་ཡང་དུས་དང་ཚེས་གྲངས་དང་གཟའ་སྐར་སོགས་བཟང་བ་ལ་འཇུག་དགོས་ཏེ། སྤྱི་རྒྱུད་ལས།
ཡང་དག་ཞི་བའི་སེམས་ཀྱིས་ནི། །
དུས་དང་ཚེས་གྲངས་ཞི་བ་ལ། །
སྔགས་ཀྱི་སྤྱན་འདྲེན་བྱེད་པ་ནི། །
བསམས་པའི་དངོས་གྲུབ་འཐོབ་པར་འགྱུར། །
ཞེས་དང༌།
ཚེས་གྲངས་ངན་དང་དུས་མིན་དང༌། །
གནས་མིན་ཆོ་ག་མི་ལྡན་པར། །
མཁས་པས་དཀྱིལ་འཁོར་མི་བྲི་འོ། །
བྲིས་ན་དོགས་པ་མེད་པར་འཆི། །
ཞེས་དང༌། ཟླ་བ་དང་ཚེས་གྲངས་དང་གཟའ་སྐར་སོགས་ཀྱི་ཁྱད་པར་མང་དུ་གསུངས་ཤིང༌། དུས་གཞན་ཡང༌།
ཉི་མ་ཟླ་བ་གཟས་ཟིན་དང༌། །
ཡ་མཚན་ཆེ་ལྟས་བྱུང་བ་དང༌། །
ཆོ་འཕྲུལ་གྱི་ནི་ཟླ་བ་ལ། །
བསྒྲིམས་ཏེ་དཀྱིལ་འཁོར་བྲི་བར་བྱ། །
ཞེས་སོ། །
གཉིས་པ་སྨིན་བྱེད་དབང་གི་ཆོ་གའི་རྣམ་དབྱེ་ལ། དབང་བསྐུར་བའི་དཀྱིལ་འཁོར་གྱི་རྣམ་གཞག་དང༌། རྡུལ་ཚོན་གྱི་དཀྱིལ་འཁོར་དུ་དབང་བསྐུར་ཚུལ་གཉིས་ཀྱི། དང་པོ་༼དབང་བསྐུར་བའི་དཀྱིལ་འཁོར་གྱི་རྣམ་གཞག་༽ནི།
སྤྱིར་བླ་མེད་ཀྱི་དབང་བསྐུར་བའི་དཀྱིལ་འཁོར་ལ་རྡུལ་ཚོན་དང་རས་བྲིས་སོགས་བྲིས་པའི་དཀྱིལ་འཁོར་ནི་ཤིན་ཏུ་གྲགས་ཆེ་ལ། ཡིད་ཀྱི་དཀྱིལ་འཁོར་ནི་སངས་རྒྱས་ཐོད་པ་ལས།
ཤེས་རབ་པདྨའི་ནང་དབུས་སུ། །
དཔག་ཚད་བྱེ་བའི་དཀྱིལ་འཁོར་ནི། །
རིམ་གསུམ་དཀྱིལ་འཁོར་དེ་དབུས་སུ། །
མཁས་པས་སློབ་མ་དབང་བསྐུར་བྱ། །
ཞེས་བཤད་པའི་དཔག་ཚད་བྱེ་བ་ནི་བསམ་གཏན་མི་འགྲུབ་པས་ཡིད་ཀྱི་དཀྱིལ་འཁོར་བསྟན་ལ། ལུས་དཀྱིལ་ནི་རྡོར་ཕྲེང་ལས། ལུས་ནི་གཞལ་ཡས་ཁང་དུ་གྱུར། །སངས་རྒྱས་ཀུན་གྱི་ཡང་དག་རྟེན། །ཞེས་སོགས་ཀྱིས་བསྟན་ཏེ། དཀྱིལ་འཁོར་དེ་དག་ལས་རྡུལ་ཚོན་དང་རས་བྲིས་ལ་བཅོས་མ་གཉིས་སུ་གྲགས་ཤིང་ཡིད་ཀྱི་དཀྱིལ་འཁོར་ཡང་དེ་དང་ཕྱོགས་མཚུངས་སོ། །དེ་ཡང་ལས་དང་པོ་པ་རྣམས་ལ་བཅོས་མའི་དཀྱིལ་འཁོར་དུ་དབང་བསྐུར་ཏེ། རྡོ་རྗེ་མཁའ་འགྲོར།
དཀྱིལ་འཁོར་ལ་སོགས་ལས་གང་ནི། །
བཅོས་མའི་སེམས་ཀྱིས་གང་བྱེད་པ། །
ཕྱི་རོལ་ལས་རྣམས་གསལ་བྱེད་པས། །
དང་པོའི་ལས་ཅན་རྣམས་ལ་བསྔགས། །
ཞེས་སོ། །དེ་ལ་ལས་དང་པོ་པ་ལ་རྡུལ་ཚོན་དང་རས་བྲིས་ལ་བརྟེན་ནས་དབང་བསྐུར་བ་ནི་ཤིན་ཏུ་གྲགས་ཆེ་ལ། གལ་ཏེ་དཀྱིལ་འཁོར་འབྲི་བ་སོགས་ཀྱི་ཡོ་བྱད་མ་རྙེད་པ་དང་མི་རྙེད་པ་དག་གི་ལས་དང་པོ་པ་ཡང་ཡིད་ཀྱི་དཀྱིལ་འཁོར་དུ་དབང་སྐུར་བར་རུང་སྟེ། ཨ་བྷྱ་ཀ་རས། དེ་ཉིད་ཀྱི་ཕྱིར་གང་གི་ཚེ་འདི་ཐམས་ཅད་ནི་ཡོ་བྱད་འགའ་ཞིག་དང་བྲལ་བས་བྱ་བར་མི་ནུས་པའམ་མི་རིགས་པའམ་མི་རྙེད་པ་དེའི་ཚེ་བསྒོམ་ལ་བྱའོ། །ཞེས་སོ། །གཞན་ནི་ལས་དང་པོ་པ་རྣལ་འབྱོར་ལ་གོམས་ནས་སེམས་བརྟན་པ་ཐོབ་པས་ཡིད་ཀྱི་དཀྱིལ་འཁོར་དུ་དབང་དུ་བསྐུར་ཏེ། ཨ་བྷྱ་ཀ་རས། དེའི་ཕྱིར་ལས་དང་པོ་བས་ཀྱང་སེམས་བརྟན་པས། ཡིད་ཀྱི་སྤྲུལ་པའི་དཀྱིལ་འཁོར་དུ་སྔ་མ་བཞིན་དུ་རབ་གནས་དང་སྐལ་བ་དང་ལྡན་པ་དབང་བསྐུར་བར་བྱའོ། །ཞེས་སོ། །རྣལ་འབྱོར་ལ་གོམས་ཤིང་ལུས་ཀྱི་ཆ་ཤས་དང་རྩ་ཁམས་རྟེན་དང་བརྟེན་པའི་དཀྱིལ་འཁོར་དུ་རྣམ་པར་དག་པར་ངེས་པ་ལ་ལུས་དཀྱིལ་དུ་དབང་བསྐུར་ཏེ། དྲིལ་བུ་པས།
བཅོས་མ་བཞི་ཡི་ངོ་བོ་དང༌། །
དེ་ནི་གདུལ་བྱའི་དབང་ལས་འདོད། །
མཁས་པའི་བསྒྲུབ་བྱ་དེ་མིན་ཏེ། །
ཡང་དག་དོན་མཐོང་གྲོལ་ཕྱིར་རོ། །
ཞེས་དང༌། འགྲོ་བ་འདི་དག་རང་བཞིན་གྱིས། །གྲུབ་པའི་དཀྱིལ་འཁོར་གཉིས་མེད་པའོ། །ཞེས་སོ། །དེ་ཡང་བླ་མ་རྣམས་ལུས་དཀྱིལ་དུ་དབང་བསྐུར་བ་ལ་ཕྱི་དཀྱིལ་དུ་དབང་བསྐུར་བ་སྔོན་དུ་སོང་བ་ཞིག་ངེས་པར་དགོས་པར་བཞེད་དོ། །ཁ་ཅིག་གདུལ་བྱ་དབང་རྟུལ་ལ་བྲིས་པའིདཀྱིལ་འཁོར། དབང་འབྲིང་ལ་ཡིད་ཀྱི་དཀྱིལ་འཁོར། དབང་རྣོན་ལ་ལུས་ཀྱི་དཀྱིལ་འཁོར་དུ་དབང་བསྐུར་བ་དང༌། ཁ་ཅིག་གདུལ་བྱ་སྤྲོས་པ་ཆེ་འབྲིང་ཆུང་གསུམ་ལ་སྦྱར་བར་འཆད་པ་ནི་མི་འཐད་དོ། །
གཉིས་པ་༼རྡུལ་ཚོན་གྱི་དཀྱིལ་འཁོར་དུ་དབང་བསྐུར་ཚུལ་༽ལ། རྣམ་གཞག་སྤྱིར་བསྟན་པ་དང༌། རྣམ་དབྱེ་བྱེ་བྲག་ཏུ་བཤད་པ་གཉིས་ཀྱི། དང་པོ་༼རྣམ་གཞག་སྤྱིར་བསྟན་པ་༽ནི།
རྡུལ་ཚོན་གྱི་དཀྱིལ་འཁོར་དུ་དབང་བསྐུར་བའི་ཆོ་ག་ལ་ས་ཆོག་དང༌། སྟ་གོན་དང༌། དངོས་གཞི་གསུམ་དུ་བཤད་དེ། སྒྱུ་འཕྲུལ་དྲ་བ་ལས།
དང་པོར་ས་གཞི་ཡོངས་སུ་གཟུང༌། །
གཉིས་པ་སྟ་གོན་གནས་པ་སྟེ། །
ནུབ་གསུམ་པ་ནི་འཇུག་པ་ཡིན། །
ཞེས་སོ། །དེ་དག་གི་ཆོ་གའི་གོ་རིམ་དང་རྒྱས་བསྡུས་མི་འདྲ་བ་རྒྱུད་དང་གྲུབ་ཆེན་གྱི་གཞུང་རྣམས་ལས་མང་དུ་གསུངས་ཀྱང་འཕགས་པ་ཡབ་སྲས་དང་ཨ་བྷྱ་ཀ་རའི་གཞུང་ལྟར་བཤད་པར་བྱའོ། །དེ་ལ་ས་ཆོག་ནི་ཀླུ་སྒྲུབ་ཀྱིས། ས་གཞི་སྦྱང་དང་བྱིན་བརླབ་དང༌། །ས་ཡོངས་གཟུང་དང་བསྲུང་བ་འོ། །ཞེས་བཞིར་བཤད་ཅིང་སྔོན་དུས་བརྟག་པ་དང་བསླང་བ་ཡང་དགོས་སོ། །སྟ་གོན་ནི།
ས་ཡི་ལྷ་དང་དཀྱིལ་འཁོར་ལྷ། །
བུམ་པ་རྣམས་དང་སློབ་མ་དག །
སྟ་གོན་དུ་ནི་གནས་པ་དང༌། །
ཞེས་བཞིར་བཤད། དངོས་གཞི་ལ། ཐིག་གདབ་པ་ཡི་ཆོ་ག་དང༌། །དེ་བཞིན་རྡུལ་ཚོན་བཀྱེ་བ་དང༌། །ཞེས་དཀྱིལ་འཁོར་གྱི་ལས་རིམ་ལ་ཐིག་བཏབ་པ་དང་ཚོན་འགྱེད་པ་བསྟན་ཏེ། བུམ་པ་དགོད་པ་དང་དཀྱིལ་འཁོར་བརྒྱན་པ་སོགས་ཀྱང་བྱའོ། །
དཀྱིལ་འཁོར་བྱིན་གྱིས་བརླབ་པ་དང༌། །
དེ་ལ་མཆོད་པའི་བྱེ་བྲག་དང༌། །
སློབ་དཔོན་བདག་ཉིད་འཇུག་པ་དང༌། །
ཞེས་དཀྱིལ་འཁོར་སྒྲུབ་ཅིང་མཆོད་གཏོར་ཕུལ་ལ་བདག་ཉིད་འཇུག་ཅིང་དབང་བླང་བ་བསྟན་ཏེ། སྔོན་དུ་རང་ཉིད་ལྷའི་རྣལ་འབྱོར་བསྒོམ་པ་དང་ཇི་ལྟར་རིགས་པར་བུམ་བསྐྱེད་ཀྱང་བྱའོ། །
དེ་བཞིན་སློབ་མ་གཞུག་པ་དང༌། །
བུམ་པའི་དབང་དང་གསང་བའི་དབང༌། །
ཤེས་རབ་ཡེ་ཤེས་དབང་དང་ནི། །
དེ་བཞིན་དུ་ནི་བཞི་པ་དང༌། །
ཞེས་སློབ་མ་དཀྱིལ་འཁོར་དུ་གཞུག་པ་དང་དབང་བཞི་རྫོགས་པར་བསྐུར་བ་བསྟན།
རབ་ཏུ་གནས་དང་སྦྱིན་སྲེག་སྟེ། །
དཀྱིལ་འཁོར་གྱི་ནི་ཡན་ལག་མཆོག །
འདི་ནི་ཆོ་ག་ཉི་ཤུ་པའོ། །
ཞེས་རབ་གནས་དང་སྦྱིན་སྲེག་ཀྱང་བསྟན་ཏེ་ཆོ་ག་ཉི་ཤུར་བཤད་ལ། གཞུང་འདིར་མི་གསལ་བ་དག་ནི་ཀླུ་བྱང་དང་ཨ་བྷྱ་ཀ་རའི་གཞུང་ལས་ཤེས་དགོས་པ་ཡིན་ནོ། །
གཉིས་པ་༼རྣམ་དབྱེ་བྱེ་བྲག་ཏུ་བཤད་པ་༽ལ། ས་ཆོག སྟ་གོན། དངོས་གཞི་གསུམ་གྱི། དང་པོ་༼ས་ཆོག་༽ནི།
ས་ཆོག་གི་སྐབས་སུ་རྒྱུད་གཞུང་ཕལ་ཆེར་དུ་ས་བརྟག་པ་ལ་སོགས་པའི་ཆོ་ག་འགའ་ཞིག་མ་གསུངས་པ་ནི་མངོན་པར་འདུས་བྱས་པའི་གནས་ཀྱི་དབང་དུ་བྱས་ལ། རྡོ་རྗེ་མཁའ་འགྲོ་དང་སྤྱི་རྒྱུད་ལས་དཀྱིལ་འཁོར་གྱི་ཁང་པ་གསར་དུ་བྱེད་པ་སོགས་ལ་དགོངས་ནས་ས་བརྟག་པ་སོགས་གསུངས་པ་ལྟར་ཨ་བྷྱ་ཀ་རས་རྒྱས་པར་བཤད་དེ། དེའི་ཚུལ་ནི། ས་བརྟག་པ་ལ་ཕྱོགས་དང་ཁ་དོག་དང་མཚན་ཉིད་དང་ས་དང་ཆུའི་སྒོ་ནས་བརྟག་པ་རྣམས་དང༌། ས་བསླང་བ་ལ་མངོན་པ་ཡུལ་གྲོང་གི་བདག་པོ་རྒྱལ་པོ་ལ་སོགས་པ་དང༌། མི་མངོན་པ་ཞིང་སྐྱོང་ངམ་ས་ལྷའམ་དེ་གཉིས་ཀ་ལ་བསླང་བ་དང༌། ས་སྦྱང་བ་ལ་ལྟོ་འཕྱེ་བརྟགས་ལ་བརྐོས་ཏེ་སའི་སེལ་ཕྱུང་ནས་མཚན་ཉིད་ཅན་གྱི་སྟེགས་བུ་བྱས་ལ་རྫས་དང་སྔགས་དང་ཏིང་ངེ་འཛིན་དང་བླ་ན་མེད་པའི་དག་པས་སྦྱང་བ་རྣམས་དང༌། ས་གཟུང་བ་ལ་དཀྱིལ་འཁོར་གྱི་ཁང་པ་བྱས་ཏེ་དཀྱིལ་འཁོར་བསྒོམས་ནས་ལྷ་ལ་སྙན་གསན་འབེབས་པ་དང༌། སློབ་མས་གསོལ་བ་བཏབ་སྟེ་སློབ་དཔོན་གྱིས་དཀྱིལ་འཁོར་འདེགས་པ་དང༌། བདུད་འདུལ་བའི་ཕྱིར་གཙོ་བོ་ལས་བྱེ་བའི་ལྷར་གསལ་བཏབ་སྟེ་ང་རྒྱལ་བྱས་ན་བགེགས་ལ་བཀའ་བསྒོ་ཞིང་རྡོ་རྗེའི་གར་དང་སྟངས་སྟབས་ཀྱིས་བགེགས་བསྐྲད་པ་རྣམས་དང༌། ས་བསྲུང་བ་ལ་རྡོ་རྗེ་ཕུར་བུ་བསྐྱེད་ལ་བཀའ་བསྒོ་མི་ཉན་པར་གེགས་བྱེད་པའི་བགེགས་རྣམས་བཀུག་ཏེ་དེ་དག་ལ་ཕུར་བུ་གདབ་པ་དང༌། ཕྱིས་གེགས་མི་འཇུག་པའི་ཕྱིར་བསྲུང་བ་བསྒོམས་ཏེ་བྱིན་གྱིས་བརླབ་པ་རྣམས་བྱ་བར་བཤད་དོ། །སྔོན་འདུས་བྱས་པའི་གནས་སུ་ནི་ས་བརྟག་པ་དང་བརྐོས་ནས་སེལ་དབྱུང་བ་སོགས་མི་དགོས་པར་བཤད་ཅིང༌། ས་ཆོག་གཏན་མི་དགོས་པ་མིན་པར་ས་ཆོག་ཅི་རིགས་བྱ་བར་བཤད་པས་སྐབས་ཐོབ་ཀྱིས་ཆོ་ག་གཞན་རྣམས་བྱས་པ་ལེགས་ལ། རས་བྲིས་དང་ཡིད་ཀྱི་དཀྱིལ་འཁོར་དང་ལུས་དཀྱིལ་ལ་ས་ཆོག་མི་དགོས་སོ། །
གཉིས་པ་༼སྟ་གོན་༽ནི།
སྟ་གོན་གྱི་སྐབས་སུ་སྟ་གོན་འོག་མ་གསུམ་རྒྱུད་གཞུང་ཕལ་ཆེར་ལས་བཤད་ཅིང༌། སཾ་བུུ་ཏྲི་དང་སྒྱུ་དྲ་དང་ཀླུ་སྒྲུབ་ཡབ་སྲས་ལ་སོགས་པས་ས་ལྷ་སྟ་གོན་ཡང་བཤད་དོ། །གོ་རིམ་ལ་བུམ་པ་སྟ་གོན་གྱི་འོག་ཏུ་ལྷ་སྟ་གོན་བྱ་བ་དང༌། དཀྱིལ་འཁོར་བྲིས་ཟིན་ནས་སློབ་མ་སྟ་གོན་བྱ་བ་སོགས་སྣ་ཚོགས་བྱུང་ཡང༌། དང་པོར་ས་ལྷ་སྟ་གོན་བྱས་ནས་དཀྱིལ་འཁོར་གྱི་ལྷ་སྟ་གོན་བྱ་བ་དང༌། དེ་ནས་བུམ་པ་སྟ་གོན་བྱས་ནས་སློབ་མ་སྟ་གོན་བྱེད་པའི་གོ་རིམ་ཉིད་ལེགས་སོ། །
དེ་ལ་ས་ལྷ་སྟ་གོན་ལས་ཐིག་གི་སྔོན་དུ་བྱེད་པ་ལེགས་ལ་ཀླུ་བྱང་གི་ལས་ཐིག་བཏབ་ནས་བྱ་བར་ཡང་བཤད་དོ། །དེའི་ཚུལ་ནི་དཀྱིལ་འཁོར་གྱི་དབུས་སུ་ས་ལྷ་བསྐྱེད་ནས་ཡེ་ཤེས་པ་བསྟིམ་ལ་མཆོད་གཏོར་ཕུལ་ཏེ་གསོལ་བ་བཏབ་ས་གནང་བ་བྱིན་ནས་སའི་ངོ་བོར་གནས་པར་བསྒོམ་པར་བཤད་དོ། །
དཀྱིལ་འཁོར་གྱི་ལྷ་སྟ་གོན་ནི། ལས་ཐིག་མ་བཏབ་པར་བྱ་བ་མང་པོས་བཤད་ཀྱང་ཀླུ་བྱང་གིས་ལས་ཐིག་བཏབ་ལ་བྱ་བར་བཤད་པ་ལེགས་ཏེ། དེའི་ཚུལ་ནི་ཐིག་སྐུད་ཀྱི་རྒྱུད་དང་ཚད་དང་བྱིན་རླབས་དང་ཐིག་ཆོག་ཇི་ལྟ་བ་བཞིན་དུ་ལས་ཐིག་བཏབ་ནས་ངེས་པར་བྱས་ཏེ་ལྷའི་གནས་རྣམས་སུ་བྲིའི་ཐིག་ལེ་བྱས་ལ། དེར་དམ་ཚིག་གི་དཀྱིལ་འཁོར་བསྒོམས་ནས་སྔར་ནམ་མཁར་གཏེག་པའི་དཀྱིལ་འཁོར་གཞུག་ཅིང་དབང་བསྐུར་ཏེ་མཆོད་ཅིང་བསྟོད་ལ་གསོལ་བ་གདབ་པར་བཤད་དོ། །
བུམ་པ་སྟ་གོན་ནི་བུམ་པའི་རྒྱུ་དང་མཚན་ཉིད་དང་གྲངས་དང་བུམ་མཚན་དང་ནང་གི་བཅུད་དང་མགུལ་ཆིངས་དང་ཁ་རྒྱན་ལ་སོགས་པ་ཚུལ་བཞིན་དུ་བཅས་ལ། དེར་དམ་ཚིག་གི་ལྷ་བསྐྱེད་ནས་ཡེ་ཤེས་པ་གཞུག་ཅིང་དབང་བསྐུར་ལ་མཆོད་ཅིང་བསྟོད་དེ་བཟླས་པ་སོགས་བྱ་བར་བཤད་དོ། །བུམ་མཚན་དང་དེ་ཉིད་ལྷར་བསྐྱེད་པ་སོགས་གཞུང་འགའ་ཞིག་ཏུ་མི་འབྱུང་བ་ནི་རྒྱས་བསྡུས་ཀྱི་ཁྱད་པར་ཡིན་ནོ། །
སློབ་མ་སྟ་གོན་ནི་སློབ་མའི་མཚན་ཉིད་དང་གྲངས་དང་ཁྲུས་དང་མཎྜལ་སོགས་ཚུལ་བཞིན་བྱས་ཏེ། སྔགས་ལ་མོས་པ་བསྐྱེད་ཅིང་བུར་བྱ་བའི་ཕྱིར་ཀུན་སློང་བཅོས་ཤིང་ནང་དབང་བསྐུར་བ་དང༌། གསོལ་བ་གདབ་ཅིང་སྔགས་ལ་མོས་པ་བརྟན་པོ་འཛིན་དུ་གཞུག་པ་དང༌། རྒྱུད་ལས་སུ་རུང་བར་བྱ་བའི་ཕྱིར་སྡོམ་པ་བཟུང་ཞིང་གནས་གསུམ་བྱིན་གྱིས་བརླབ་པ་དང༌། དངོས་གྲུབ་ཀྱི་ལྟས་བརྟག་པའི་ཕྱིར་སོ་ཤིང་དོར་བ་དང༌། ངག་གི་ཉེས་པ་སྤྱོད་པའི་ཕྱིར་ཁྱོར་ཆུ་བླུད་པ་དང༌། རྨི་ལམ་མི་འཁྲུག་པའི་ཕྱིར་ཀུ་ཤ་གཏད་པ་དང༌། བར་ཆད་ཞི་བའི་ཕྱིར་སྲུང་སྐུད་གདགས་པ་དང༌། སྤྲོ་བ་བསྐྱེད་པའི་ཕྱིར་ཆོས་བཤད་པ་དང༌། མཚན་ལྟས་རྟོགས་པའི་ཕྱིར་རྨི་ལམ་བརྟག་པ་རྣམས་བྱ་བར་བཤད་ལ། འགའ་ཞིག་ཏུ་ཀུན་སློང་བཅོས་པ་དང་ནང་དབང་སོགས་མི་འབྱུང་བ་ནི་རྒྱས་བསྡུས་ཀྱི་ཁྱད་པར་ཡིན་ནོ། །རས་བྲིས་དང་ཡིད་ཀྱི་དཀྱིལ་འཁོར་དང་ལུས་དཀྱིལ་གྱི་ཆོ་ག་ལ་སྟ་གོན་ཐམས་ཅད་མེད་པ་དང༌། བུམ་པ་སྟ་གོན་དང་སློབ་མ་སྟ་གོན་གཉིས་བྱ་བ་ཅི་རིགས་བཤད་ཀྱང༌། རས་བྲིས་དང་ཡིད་ཀྱི་དཀྱིལ་འཁོར་ལ་སྟ་གོན་ཕྱི་མ་གཉིས་ངེས་པར་དགོས་ཤིང༌། ལུས་དཀྱིལ་ལ་སྟ་གོན་དེ་དག་མི་དགོས་པ་ལེགས་པ་ཡིན་ནོ། །
གསུམ་པ་དངོས་གཞི་ལ། དཀྱིལ་འཁོར་གྱི་ལས་རིམ། སྒྲུབ་ཅིང་མཆོད་དེ་བདག་ཉིད་འཇུག་པ། སློབ་མ་གཞུག་ཅིང་དབང་བསྐུར་བ། རྗེས་ཀྱི་བྱ་བ་དང་བཞིའི། དང་པོ་༼དཀྱིལ་འཁོར་གྱི་ལས་རིམ་༽ནི།
གཙོ་བོ་ཐིག་ཚོན་གྱི་ཆོ་ག་ཡིན་ཏེ་དེ་ལ་དང་པོར་ལས་ཐིག་བཏབ་ནས་དེ་བྱིན་གྱིས་རློབ་པའི་ཕྱིར་ཡེ་ཐིག་བྱ་བ་ལས། ལས་ཐིག་ནི་སྔར་བཏབ་པ་དེ་ཉིད་ཡིན་ལ་སྐབས་འདིར་འདེབས་པར་ཡང་གྲུབ་ཆེན་མང་པོས་བཤད་དོ། །ཡེ་ཐིག་ལ་ཐིག་སྐུད་ཀྱི་རྒྱུད་དང་གྲངས་དང་ཁ་དོག་དང་ཚད་དང་བྱིན་རླབས་དང་སྡོངས་དང་རྐང་སྟབས་དང་སྐོར་ཕྱོགས་ལ་སོགས་པའི་ཁྱད་པར་དང་ལྡན་པས་གདབ་པར་བཤད་ཅིང༌། ཚོན་ཆོག་ལ་རྡུལ་ཚོན་གྱི་རྒྱུ་དང་ཁ་དོག་དང་བྱིན་རླབས་དང་ཚོན་འགྱེད་པའི་ཚུལ་ལ་སོགས་པ་ཇི་ལྟ་བ་བསྒྲུབ་པར་བཤད་ལ། དེ་ནས་བུམ་པ་དགོད་པ་དང་དཀྱིལ་འཁོར་བརྒྱན་པ་དང་མཆོད་པ་བཤམ་པ་སོགས་བྱའོ། །རས་བྲིས་ལ་ཡང་རས་བྲིས་དགྲམ་པ་སོགས་དང་ཡིད་ཀྱི་དཀྱིལ་འཁོར་དང༌། ལུས་དཀྱིལ་ལའང་བུམ་པ་བཤམ་པ་སོགས་ཤེས་པར་བྱའོ། །
གཉིས་པ་༼སྒྲུབ་ཅིང་མཆོད་དེ་བདག་ཉིད་འཇུག་པ་༽ནི།
ལུས་དཀྱིལ་མ་གཏོགས་པ་ཐམས་ཅད་ལ་བདག་ཉིད་ལྷའི་རྣལ་འབྱོར་བཟླས་པ་དང་ཉེར་བསྡུའི་བར་བསྒོམ་ལ། དེ་ནས་མདུན་དུ་དཀྱིལ་འཁོར་རྫོགས་པར་བསྐྱེད་དེ་རྡུལ་ཚོན་ལ་སྟ་གོན་གྱི་དཀྱིལ་འཁོར་གཞུག་པ་དང༌། ཐམས་ཅད་ལ་ཡེ་ཤེས་པ་བཅུག་ནས་མཆོད་ཅིང་བསྟོད་པ་སོགས་དང༌། དེ་ནས་བུམ་བསྐྱེད་བཟླས་པའི་མཐར་ཐུག་པ་བྱས་ཏེ་དཀྱིལ་འཁོར་པ་དང་འབྱུང་པོ་ལ་གཏོར་མ་དབུལ་བ་དང༌། དེ་ནས་རང་ཉིད་དཀྱིལ་འཁོར་དུ་འཇུག་ཅིང་དབང་བླངས་ཏེ་སློབ་མ་གཞུག་པའི་ཕྱིར་གསོལ་བ་གདབ་པ་རྣམས་བྱའོ། །ལུས་དཀྱིལ་ལ་ནི་རང་ཉིད་ལུས་དཀྱིལ་སྒྲུབ་ཐབས་ལྟར་བསྒོམ་ལ་བུམ་བསྐྱེད་ལ་སོགས་པ་བྱས་ཏེ། ལུས་དཀྱིལ་དེ་ལས་དེ་འདྲ་བ་གཉིས་བར་བྱེ་ནས་ལུས་དཀྱིལ་དེར་འཇུག་ཅིང་དབང་བླང་པ་དང་སློབ་མ་དབང་བསྐུར་བའི་ཚེ་དེ་གཉིས་དབྱེར་མེད་དུ་བྱེད་པ་ཡིན་ལ།  ཁ་ཅིག་རང་ཉིད་ལུས་དཀྱིལ་སྒོམ་པའི་མདུན་དུ་ཕྱི་དཀྱིལ་ལྟ་བུ་ཞིག་བསྒོམས་ནས་དེར་བདག་འཇུག་དང་སློབ་མ་དབང་བསྐུར་བར་འདོད་པ་དོན་མིན་ནོ། །
གསུམ་པ་༼སློབ་མ་གཞུག་ཅིང་དབང་བསྐུར་བ་༽ལ། སློབ་མ་དཀྱིལ་འཁོར་དུ་གཞུག་པ་དང༌། ཞུགས་པ་ལ་དབང་བསྐུར་བ་གཉིས་ཀྱི། དང་པོ་༼སློབ་མ་དཀྱིལ་འཁོར་དུ་གཞུག་པ་༽ནི།
སྤྱིར་དཀྱིལ་འཁོར་དུ་ཞུགས་པའི་སྐོར་རྣམས་དབང་བསྐུར་གྱི་ཉེ་བའི་སྔོན་འགྲོ་ཡིན་ལ། དེ་ལ་ཡང་དང་པོར་དཀྱིལ་འཁོར་དུ་གཞུག་པའི་སྣོད་རུང་དུ་བྱ་བའི་ཕྱིར་ཡོལ་བ་ཕྱི་འཇུག་བྱ་སྟེ། དེའི་ཚུལ་ནི་གསོལ་བ་བཏབ་ནས་ཆས་སུ་བཅུག་ཅིང་ལྷར་བསྐྱེད་དེ་ཤར་སྒོར་བཞག་པ་དང༌། ཐུན་མོང་དང་ཐུན་མོང་མ་ཡིན་པའི་སྡོམ་པ་བཟུང་ཞིང་རིགས་དང་མོས་པ་དྲི་བ་དང༌། རྣལ་འབྱོར་གྱི་སེམས་བསྐྱེད་ཅིང་གསང་བར་གདམས་པ་རྣམས་བྱ་བར་བཤད་དོ། །དེ་ནས་ལྷ་རྣམས་དང་སྐལ་བ་མཉམ་པར་གཞུག་པའི་ཕྱིར་ཡོལ་བ་ནང་འཇུག་བྱ་སྟེ། དེ་ཡང་ལྷ་རྣམས་དང་ཕྱིའི་སྐལ་མཉམ་དུ་བྱ་བའི་ཕྱིར་དངོས་སུ་ཡོལ་བའི་ནང་དང་ཡིད་ཀྱིས་ཤར་སྒོ་ནས་གཞལ་ཡང་ཁང་གི་ནང་དུ་ཞུགས་ཏེ་ལྷ་རྣམས་ལ་མོས་པ་བསྐྱེད་ཅིང་བསྐོར་བ་བྱ་བ་དང་ཕྱག་འཚལ་བ་དང༌། དེ་ནས་ལྷ་རྣམས་དང་ནང་གི་སྐལ་མཉམ་དུ་བྱ་བའི་ཕྱིར་དམ་བཞག་བཞིས་དངོས་གྲུབ་ཀྱི་རྩ་བ་དམ་ཚིག་བསྲུང་དགོས་པར་དམ་ལ་བཞག་ནས་ཡེ་ཤེས་པ་ཕབ་སྟེ་བརྟན་པར་བྱེད་པ་དང༌། དངོས་གྲུབ་ཅི་འགྲུབ་ཀྱི་ལྟས་རྟོགས་པའི་ཕྱིར་དཀྱིལ་འཁོར་གྱི་མཐོང་བ་བརྟག་པ་དང༌། དཀྱིལ་འཁོར་བསྟན་པ་དང་དབང་སྐུར་བར་རུང་མི་རུང་བརྟག་པ་དང༌། རུང་བ་ཡང་ལྷ་གང་གི་རིགས་ཡིན་དཔྱད་པའི་ཕྱིར་བདེན་སྟོབས་བརྗོད་དེ་མེ་ཏོག་དོར་བ་དང༌། རིགས་ཀྱི་ལྷ་དེས་རྗེས་སུ་འཛིན་པའི་རྟེན་འབྲེལ་བསྒྲིག་པའི་ཕྱིར་མེ་ཏོག་ཕྲེང་བའི་དབང་ངོ༌། །དེ་ནས་སྤྲོ་བ་བསྐྱེད་དེ་སྔགས་ཀྱི་དངོས་གྲུབ་སྒྲུབ་པ་ལ་ཆེས་བརྩོན་པ་སྐྱེ་བའི་ཕྱིར་དཀྱིལ་འཁོར་མཐོང་བའི་བདག་ཉིད་དུ་འཇུག་སྟེ། དེ་ཡང་གདོང་ག་ལོགས་ཕྱེ་ལ་བལྟ་བར་བསྐུལ་བ་དང་དཀྱིལ་འཁོར་བསྟན་ནས་དགའ་བ་བསྒོམ་པ་རྣམས་བྱ་བར་བཤད་དོ། །
གཉིས་པ་༼ཞུགས་པ་ལ་དབང་བསྐུར་བ་༽ལ། དབང་གི་རྣམ་གཞག དབང་བཞི་སྐུར་ཚུལ། དབང་དོན་ལམ་རིམ་དང་སྦྱར་བ་གསུམ་གྱི། དང་པོ་༼དབང་གི་རྣམ་གཞག་༽ནི།
རྣལ་འབྱོར་བླ་མེད་ཀྱི་དབང་ལ་དབང་བཞིར་བཤད་དེ། གསང་འདུས་རྒྱུད་ཕྱི་མར།
བུམ་པའི་དབང་ནི་དང་པོ་སྟེ། །
གཉིས་པ་གསང་བའི་དབང་ཡིན་ནོ། །
གསུམ་པ་ཤེས་རབ་ཡེ་ཤེས་ཏེ། །
བཞི་པ་དེ་ཡང་དེ་བཞིན་ནོ། །
ཞེས་དང༌། སཾ་བུ་ཏྲིར།
དབང་དེ་ཡང་ནི་རྣམ་པ་བཞི། །
དང་པོར་བུམ་པའི་དབང་ཡིན་ཏེ། །
གཉིས་པ་ལ་ནི་གསང་བའི་དབང༌། །
གསུམ་པ་ཤེས་རབ་ཡེ་ཤེས་ཏེ། །
བཞི་པ་དེ་ནི་དེ་བཞིན་ཡང༌། །
ཞེས་དང༌། བརྟག་གཉིས་ལས། སློབ་དཔོན་གསང་བ་ཤེས་རབ་དང༌། །བཞི་པ་ལ་ཡང་དེ་བཞིན་ནོ། །ཞེས་སོ། །དེ་ཡང་བུམ་དབང་ལ་བཅུ་གཅིག་ཏུ་ཕྱེ་ནས་དེའི་ཐོག་ཏུ་དབང་གོང་མ་གསུམ་བསྣན་པས་བཅུ་བཞིར་བཤད་དེ། རྡོར་ཕྲེང་ལས།
དང་པོའི་དབང་ནི་གཙོ་བོ་སྟེ། །
གཉིས་པ་གསང་བའི་མིང་ཅན་ནོ། །
གསུམ་པ་ཀུན་ནས་སྦྱོར་བ་སྟེ། །
བཞི་པའི་དོན་ནི་དམ་པའོ། །
གཙོ་བོར་དབྱེ་བ་བཅུ་གཅིག་སྟེ། །
བཅུ་གཉིས་པ་ནི་གསང་བ་འོ། །
བཅུ་གསུམ་པ་ནི་ཡང་དག་སྦྱོར། །
བཅུ་བཞི་པ་ནི་དོན་དམ་སྟེ། །
དབང་བསྐུར་རེ་རེ་ས་རེ་འོ། །
ཞེས་དང༌། ཕྱག་ཆེན་ཐིག་ལེར།
དང་པོ་སློབ་དཔོན་དབང་དང་གཅིག །
གཉིས་པ་གསང་བའི་དབང་ནི་མཆོག །
གསུམ་པ་ཤེས་རབ་ཡེ་ཤེས་དབང༌། །
དེ་ལྟར་དེ་བཞིན་བཞི་པ་འོ། །
སློབ་དཔོན་དབང་ནི་བཅུ་གཅིག་གྱེས། །
གསང་བའི་དབང་ནི་བཅུ་གཉིས་པ། །
ཤེས་རབ་ཡེ་ཤེས་བཅུ་གསུམ་པ། །
དེ་ལྟར་དེ་བཞིན་བཅུ་བཞི་འོ། །
ཞེས་སོ། །རྣམ་གཞག་གཞན་ཡང༌། གུར་ལས།
དང་པོ་ཆུ་ཡི་དབང་ཡིན་ཏེ། །
གཉིས་པ་ལ་ནི་ཅོད་པན་དབང༌། །
གསུམ་པ་རྡོ་རྗེའི་དབང་གིས་སོ། །
བཞི་པ་རང་གི་བདག་པོ་ཡིན། །
ལྔ་པ་ལ་ནི་མིང་དབང་བསྐུར། །
དྲུག་པ་རྫོགས་པའི་སངས་རྒྱས་ཉིད། །
བུམ་པའི་དབང་ནི་བདུན་པ་སྟེ། །
བརྒྱད་པ་གསང་བའི་དབང་ཡིན་ནོ། །
དགུ་པ་ཤེས་རབ་ཡེ་ཤེས་ཏེ། །
དེ་ཉིད་རྡོ་རྗེའི་སྦྱོར་བ་ཡིས། །
ཐམས་ཅད་རྡོ་རྗེའི་བརྟུལ་ཞུགས་སྦྱིན། །
སྟོན་པ་རང་ཉིད་ལུས་སྟོན་ཏེ། །
འདི་ནི་དབང་ཆོག་རིམ་པ་འོ། །
ཞེས་སོ། །
དེ་ལ་དབང་དང་པོ་བཅུ་གཅིག་ཏུ་དབྱེ་ཚུལ་ནི། སློབ་མའི་དབང་ལྔ་དང་སློབ་དཔོན་གྱི་དབང་དྲུག་ཏེ་བཅུ་གཅིག་ལས། སློབ་མའི་དབང་ལྔ་ནི། ཆུ་ཅོད་པན་རྡོ་རྗེ་དྲིལ་བུ་མིང་དབང་རྣམས་ཡིན་ལ། སློབ་དཔོན་གྱི་དབང་དྲུག་ནི། དྲིལ་བུ་པས་སློབ་དཔོན་གྱི་དབང་དངོས་གཞི་དང༌། དེའི་འཁོར་གྱི་སྔགས་དབང་དང༌། ལུང་བསྟན་དབུགས་དབྱུང་གཅིག་ཏུ་བྱས་པ་དང༌། རྡོ་རྗེའི་བརྟུལ་ཞུགས་དང༌། སྤྱོད་པའི་བརྟུལ་ཞུགས་དང༌། རྗེས་གནང་དང་དྲུག་ལ་བཞེད་ལ། གཞན་ནི་དམ་ཚིག་གསུམ་སྔོན་དུ་འགྲོ་བ་སློབ་དཔོན་གྱི་དབང་དངོས་གཞི་དང་དེ་ཁོ་ན་ཉིད་ལས་རིམ་དང་བཅས་པ་དང་རྗེས་གནང་དང་བརྟུལ་ཞུགས་དང་ལུང་བསྟན་དང་དབུགས་དབྱུང་རྣམས་ལ་བཤད་པ་དང༌། སློབ་དཔོན་གྱི་དབང་དངོས་གཞི་དང་སྔགས་དབང་གཉིས་ལ་རྗེས་གནང་སོགས་བཞི་སྦྱར་བ་ལ་བཤད་པ་དང༌། དམ་ཚིག་གསུམ་སྦྱིན་པ་དང་སློབ་དཔོན་གྱི་དབང་དངོས་གཞི་གཉིས་ལ་རྗེས་གནང་སོགས་བཞི་སྦྱར་བ་ལ་བཤད་པ་སྣ་ཚོགས་སྣང་ངོ༌། །རྗེས་གནང་ལ་སོགས་པ་བཞི་སློབ་དཔོན་གྱི་དབང་གི་འཁོར་དུ་བཤད་པ་མང་ཡང་རྣམ་པ་ཀུན་ཏུ་མ་ངེས་ཏེ། ཁ་ཅིག་ཏུ་སློབ་མའི་དབང་གི་མཐར་སྦྱར་བ་དང་ཁ་ཅིག་ཏུ་དབང་བཞི་རྫོགས་པའི་མཐའ་རྟེན་དུ་བཤད་དོ། །
གཉིས་པ་༼དབང་བཞི་བསྐུར་ཚུལ་༽ལ། བུམ་དབང༌། གསང་དབང༌། ཤེས་རབ་ཡེ་ཤེས། དབང་བཞི་པ་དང་བཞི་ལས། དང་པོ་༼བུམ་དབང༌༽ལ། ཐུན་མོང་བ་སློབ་མའི་དབང་དང༌། ཐུན་མོང་མ་ཡིན་པ་སློབ་དཔོན་གྱི་དབང་གཉིས་ཀྱི། དང་པོ་༼ཐུན་མོང་བ་སློབ་མའི་དབང་༽ནི།
མ་རིག་པའི་དྲི་མ་འཁྲུད་ནུས་པར་བསྒྲུབ་པའི་ཕྱིར་ཆུའི་དབང་དང༌། སངས་རྒྱས་ཀྱིས་རིགས་བདག་མཛད་པའི་སྒོ་ནས་རྒྱས་འདེབས་ཀྱི་འདུ་བྱ་བ་བསྐྱེད་པ་དང༌། གཙུག་ཏོར་བསྐྱེད་ནུས་པའི་ཆེད་དུ་ཅོད་པན་གྱི་དབང་དང༌། དེ་ཁོ་ན་ཉིད་དང་དབྱེར་མེད་པའི་ཡེ་ཤེས་སྐྱེ་བའི་ནུས་པ་ཅན་དུ་སྒྲུབ་པའི་ཆེད་དུ་རྡོ་རྗེའི་དབང་དང༌། སྟོང་པ་ཉིད་དང་སྙིང་རྗེ་དབྱེར་མེད་པ་བླ་ན་མེད་པའི་ཡེ་ཤེས་འབྱུང་བའི་བདག་པོ་ཆོས་འབྱུང་རྟོགས་པར་བྱ་བའི་ཆེད་དུ་དྲིལ་བུའི་དབང་ངམ་བདག་པོའི་དབང་དང༌། མ་འོངས་པ་ན་སངས་རྒྱས་པའི་མཚན་གྱི་ས་བོན་དགོད་པའི་ཆེད་དུ་མིང་དབང་རྣམས་བསྐུར་བ་ཡིན་ལ། དབང་གི་བྱེད་ལས་ནི། སྔར་གྱི་མེ་ཏོག་ཕྲེང་བའི་དབང་གིས་སློབ་མ་སངས་རྒྱས་གང་གི་རིགས་ཡིན་པ་རྟོགས་པར་བྱེད། རྒྱུའི་དབང་གིས་སངས་རྒྱས་དེ་སྒྲུབ་པ་ལ་སྒྲིབ་པར་བྱེད་པའི་མ་རིག་པའི་དྲི་མ་འཁྲུད་པའི་ནུས་པ་འཇོག ཅོད་པན་གྱི་དབང་གིས་སངས་རྒྱས་དེའི་རིགས་བདག་གཙུག་ཏོར་གྱི་ནུས་པ་འཇོག རྡོ་རྗེའི་དབང་གིས་སངས་རྒྱས་དེའི་ཐུགས་གཉིས་མེད་ཡེ་ཤེས་ཀྱི་ནུས་པ་འཇོག དྲིལ་བུའི་དབང་གིས་སངས་རྒྱས་དེས་ཆོས་ཕུང་བརྒྱད་ཁྲི་བཞི་སྟོང་འདོམས་པའི་ནུས་པ་འཇོག མིང་གི་དབང་གིས་སངས་རྒྱས་དེ་སངས་རྒྱས་པའི་མཚན་གྱི་ནུས་པ་འཇོག་པ་རྣམས་ཨ་བྷྱ་ཀ་རས་བཤད་ཅིང༌། གཞན་ཡང་དབང་ལྔ་པོ་དེས་སྤང་བྱ་ཉོན་མོངས་པ་ལྔའི་དྲི་མ་སྦྱོང་ཞིང་མ་དག་པའི་ཕུང་པོ་ལྔ་གནས་བསྒྱུར་ནས་ཡེ་ཤེས་ལྔ་མངོན་དུ་བྱེད་པའི་ནུས་པ་འཇོག་པ་དང༌། དེ་བཞིན་གཤེགས་པ་ལྔའི་ས་བོན་དང་བག་ཆགས་སྐྲུན་པར་བྱེད་ཅིང་རིགས་ལྔའི་དངོས་གྲུབ་སྒྲུབ་པ་ལ་དབང་བར་བྱེད་པ་གཞུང་ཕལ་ཆེར་ལས་བཤད་ལ། སྡོམ་འབྱུང་ལས། དབང་ལྔ་དེ་བཞིན་གཤེགས་པ་ཉིད། །ཅེས་དང༌། རྒྱལ་བ་བཟང་པོས།
གང་ཞིག་དེ་ལྟར་དབང་བསྐུར་བས། །
དངོས་གྲུབ་ཏུ་འགྱུར་ཐེ་ཚོམ་མེད། །
ལྷ་གང་མངོན་དུ་བྱས་པ་ཡི། །
དེ་ཡི་ལས་གང་སྒྲུབ་པར་ནུས། །
ཞེས་སོ། །དབང་འདི་དག་གིས་སྤང་བྱ་མ་རིག་པ་ཉོན་མོངས་ལྔ་སྤངས་ནས་འཐོབ་བྱ་རིག་པ་ཡེ་ཤེས་ལྔ་འཐོབ་པར་བྱེད་པས་ན་རིག་པའི་དབང་ཞེས་བྱ་སྟེ། ཨ་བྷྱ་ཀ་རས། ཕྲེང་བ་དང་ཆུ་ལ་སོགས་པ་དབང་དྲུག་པོ་འདི་རྣམས་ཀྱིས། མ་རིག་པའི་གཉེན་པོ་ནུས་པ་ཉིད་དུ་སྒྲུབ་པར་བྱེད་པས་ན་རིག་པའི་དབང་ཞེས་བརྗོད་དོ། །ཞེས་སོ། །
གཉིས་པ་༼ཐུན་མོང་མ་ཡིན་པ་སློབ་དཔོན་གྱི་དབང་༽ནི།
སངས་རྒྱས་ཐམས་ཅད་ཀྱི་ཐུགས་གཉིས་མེད་ཀྱི་ཡེ་ཤེས་དང་མི་འབྲལ་བའམ་དེ་རྟོགས་པར་བྱ་བའི་ཆེད་དུ་རྡོ་རྗེའི་དམ་ཚིག་དང༌། ཆོས་ཐམས་ཅད་རང་བཞིན་མེད་པར་རྟོགས་པ་ལ་སྦྱར་བའི་ཆེད་དུ་དྲིལ་བུའི་དམ་ཚིག་དང༌། ལྷ་སྐུ་ཕྱག་རྒྱ་ཆེན་པོ་ལས་མི་འདའ་བར་སྒྲུབ་པའི་ཆེད་དུ་ཕྱག་རྒྱའི་དམ་ཚིག་དང༌། ཁམས་གསུམ་ཆོས་ཀྱི་རྒྱལ་སྲིད་ལ་དབང་བསྒྱུར་བའི་ཆེད་དུ་སློབ་དཔོན་གྱི་དབང་དངོས་དང༌། རྡོར་སེམས་ཀྱི་གོ་འཕང་སྒྲུབ་པ་ལ་སྒྲིབ་པའི་དྲི་མ་འཁྲུད་པའི་ཕྱིར་དེའི་སྐབས་ཀྱི་ཆུ་དབང་དང༌། རྟེན་དང་བརྟེན་པའི་དཀྱིལ་འཁོར་རྣམས་སངས་རྒྱས་ཀྱི་ཆོས་རྣམས་ཀྱི་རང་བཞིན་དུ་རྟོགས་པའི་ཆེད་དང་སློབ་དཔོན་གྱི་བྱ་བ་སྒྲུབ་པའི་ཆེད་དུ་དེ་ཁོ་ན་ཉིད་དང་ལས་རིམ་སྟོན་པ་དང༌། ལས་བཞིའི་དངོས་གྲུབ་ཀྱི་ས་བོན་དགོད་པ་དང་དོན་དམ་པའི་སྔགས་ཀྱི་དངོས་གྲུབ་ཀྱི་ཞིང་དག་པར་བྱ་བའི་ཕྱིར་སྔགས་སྦྱིན་པ་དང༌། མི་ཤེས་པའི་ལིང་ཏོག་གི་སྒྲིབ་གཡོགས་བསལ་ནས་ལྷའི་མིག་གི་མངོན་ཤེས་བསྐྱེད་པའི་ཕྱིར་མིག་སྨན་སྦྱིན་པ་དང༌། ཆོས་ཐམས་ཅད་མེ་ལོང་གི་གཟུགས་བརྙན་ལྟར་རང་བཞིན་མེད་པར་རྟོགས་པ་ལ་སྦྱོར་བའི་ཕྱིར་མེ་ལོང་བསྟན་པ་དང༌། བདུད་བཞི་ལས་རྒྱལ་ནས་ཆོས་དབྱིངས་ཀྱི་འབེན་འབིགས་པའི་ས་བོན་དགོད་པའི་དོན་དུ་མདའ་གཞུ་སྦྱིན་པ་དང༌། ཆོ་ག་བཞིན་དུ་དངོས་གྲུབ་བསྒྲུབ་པ་དང་ཆོས་བསྟན་པ་སོགས་དོན་གཉིས་ཀྱི་མཛད་པ་དང་ཕྲིན་ལས་ཀྱི་ནུས་པ་བསྐྲུན་པའི་ཆེད་དུ་རྗེས་གནང་སྦྱིན་པ་དང༌། ཡེ་ཤེས་ལྔའི་རང་བཞིན་གྱི་བྱང་ཆུབ་ཀྱི་སེམས་དང་མི་འབྲལ་བ་ལ་སོགས་པའི་སྒོ་ནས་སྔགས་ཀྱི་སྤྱོད་པ་སྤྱད་པའི་དོན་དུ་བརྟུལ་ཞུགས་སྦྱིན་པ་དང༌། སངས་རྒྱས་ཀྱི་མཚན་གྱི་ནུས་པ་བཞག་པ་ལས་མི་འདའ་བར་ས་འོག་ས་སྟེང་མཐོ་རིས་རྣམས་སུ་རྒྱལ་བར་འགྱུར་ཞེས་གཟེངས་བསྟོད་པའི་ཕྱིར་ལུང་བསྟན་དང༌། དབང་བསྐུར་བའི་རིམ་པ་རྣམས་ཀྱིས་སངས་རྒྱས་ཐོབ་པའི་ནུས་པ་བཞག་པར་གོ་ཞིང་སྤྲོ་བ་བསྐྱེད་པའི་ཕྱིར་དབུགས་དབྱུང་རྣམས་བྱ་བ་ཡིན་ལ། ཚུལ་འདི་དག་ཀྱང་ཕལ་ཆེར་ཨ་བྷྱ་ཀ་རས་བཤད་དོ། །དབང་འདི་ལ་ཆོས་ཀྱི་རྒྱལ་སྲིད་ལ་དབང་བསྒྱུར་བར་བྱེད་པས་ན་སློབ་དཔོན་གྱི་དབང་ངམ། མི་ལྡོག་པའི་ས་བོན་སྐྲུན་པར་བྱེད་པས་ན་ཕྱིར་མི་ལྡོག་པའི་དབང་ཞེས་བྱ་སྟེ། ཨ་བྷྱ་ཀ་རས། ཁམས་གསུམ་པའི་ཆོས་ཀྱི་རྒྱལ་སྲིད་དུ་དབང་བསྐུར་བས་ན་སློབ་དཔོན་གྱི་དབང་དང༌། ཕྱིར་མི་ལྡོག་པ་རྣམས་ཀྱི་དང་འདྲ་བས་ན་ཕྱིར་མི་ལྡོག་པའི་དབང་ངོ༌། །ཕྱིར་མི་ལྡོག་པ་ཉིད་ཀྱི་ས་བོན་ཡང་སྐྲུན་པར་བྱེད་དོ། །ཞེས་སོ། །
དེ་ལྟར་སློབ་མའི་དབང་དང་སློབ་དཔོན་གྱི་དབང་དག་ལ་གཙོ་བོར་བུམ་པའི་ལས་དང་བྱ་བ་འཇུག་པའི་ཕྱིར་བུམ་དབང་ངམ། ཨ་བྷི་ཥེ་ཀ་ཏའི་སྒྲ་ལས་དྲངས་ནས་བླུག་གཏོར་དག་པར་བྱེད་པའི་དོན་གྱིས་ན་བུམ་དབང་ཞེས་བྱ་སྟེ། ཨ་བྷྱ་ཀ་རས། དེ་ལ་ཆུ་དང་ཅོད་པན་དང་རྡོ་རྗེ་དང་བདག་པོ་དང་མིང་དང་སློབ་དཔོན་གྱི་དབྱེ་བས་དྲུག་ནི་བུམ་པའི་དབང་སྟེ། ཐམས་ཅད་དུ་དེ་བཞིན་གཤེགས་པ་དང་སྤྱན་མ་ལ་སོགས་པའི་རིག་མ་རྣམས་ཀྱིས་བུམ་པས་དབང་བསྐུར་བའི་ཕྱིར་རོ། །ཞེས་དང༌། སྦྱོར་བ་བདུན་པ་ལས། སྣོད་དུ་རུང་ཕྱིར་བུམ་དབང་སྟེ། །བླུག་གཏོར་དག་པར་བྱེད་པས་དབང༌། །ཞེས་སོ། །དབང་འདི་བསྐུར་བའི་དཀྱིལ་འཁོར་ནི་རྡུལ་ཚོན་དང་རས་བྲིས་ལ་སོགས་པའི་རི་མོ་དང་ལུས་དཀྱིལ་སོགས་ལྷ་རྟེན་དང་བརྟེན་པར་བཅས་པ་ལ་བརྟེན་ཏེ། སྦྱོར་བ་བདུན་པར། རི་མོ་དག་ནི་ལུས་ཀྱི་ལས། །དཀྱིལ་འཁོར་དུ་ནི་དེ་ཉིད་ཐོབ། །ཅེས་སོ། །དབང་བསྐུར་ས་ནི་གཙོ་བོར་ལུས་ལ་བསྐུར་ཞིང་ལུས་ཀྱི་དྲི་མ་སྦྱངས་ནས་ལུས་དག་པར་བྱེད་དེ། དེ་ཉིད་ལས། སྲོག་གཅོད་ལ་སོགས་སྔ་ཕྱི་ཡི། །ངག་དང་ཉེས་པར་མི་འགྱུར་རོ། །ཞེས་སོ། །བསྒྲུབ་བྱ་སངས་རྒྱས་སྤྲུལ་པའི་སྐུ་མཛད་པ་དང་བཅས་པའི་འགྲུབ་པའི་ནུས་པ་ཁྱད་པར་ཅན་འཇོག་ཅིང་ལུས་སྐུ་རྡོ་རྗེའི་རང་བཞིན་དུ་བྱེད་དེ། དེ་ཉིད་ལས། དེ་ཡི་རང་གི་ངོ་བོ་ནི། །སྐུ་ཡི་རྡོ་རྗེའི་རང་བཞིན་ནོ། །ཞེས་སོ། །
གཉིས་པ་༼གསང་དབང་༽ནི།
དད་པ་དང་ཤེས་རབ་ཀྱི་ཞིང་དུ་བྱ་བའི་ཕྱིར་གསང་དབང་བསྐུར་ཏེ། དད་པའི་ཞིང་དུ་བྱ་བ་ནི་བླ་མ་ལྷ་ཡབ་ཡུམ་དུ་སྙོམས་པར་ཞུགས་པའི་བྱང་སེམས་ཀྱི་བདུད་རྩི་མྱངས་པའི་ཚེ་ལྷའི་མཐུས་བདེ་བ་ཁྱད་པར་ཅན་སྐྱེས་པས་སྔགས་ཀྱི་ཀུན་སྤྱོད་ལ་ཐེ་ཚོམ་དང་ལོག་རྟོག་བཟློག་པ་སྟེ། དྲིལ་བུ་པས།
པདྨར་གནས་དེ་ཡང་དག་སྤྱད། །
ཀྱེ་མ་བདེ་བ་ཆེན་པོ་ཞེས། །
སྟོན་པ་ལ་ནི་ཞུ་ཞིང་བརྗོད། །
སློབ་མས་ཀྱང་ནི་རྟོག་པ་བཅོམ། །
ཞེས་སོ། །ཤེས་རབ་ཀྱི་ཞིང་དུ་བྱ་བ་ནི་སངས་རྒྱས་ཐམས་ཅད་ཀྱི་ངོ་བོ་གསང་རྫས་དེ་ཉིད་ཁར་བྱིན་པ་སྙིང་གི་པདྨར་ཞུགས་པས་སྒྱུ་མའི་དཔེ་བཅུ་གཉིས་ཀྱིས་མཚོན་པའི་སྒྱུ་ལུས་རྟོགས་པར་བྱེད་པ་སྟེ། ཞལ་ལུང་ལས།
དེ་ཡིས་ཞིང་ནི་དག་བྱས་ཏེ། །
ཆོས་ཀུན་སྒྱུ་མ་ལ་སོགས་པའི། །
བཅུ་གཉིས་དོན་དུ་རྟོགས་པར་འགྱུར། །
ཞེས་སོ། །གསང་དབང་གི་ངོ་བོ་ནི་བྱང་སེམས་མྱངས་པ་ལས་བྱུང་བའི་ཏིང་ངེ་འཛིན་བདེ་བ་དང་བཅས་པ་ལ་བྱ་སྟེ། ཕྱག་ཆེན་ཐིག་ལེར།
ལོངས་སྤྱོད་ནང་དུ་གཞུག་པར་བྱ། །
དེ་ཚེ་ནང་དུ་ཡེ་ཤེས་སྐྱེ། །
བུ་མོའི་བདེ་བ་ཇི་ལྟ་བུ། །
ཞེས་སོ། །དབང་འདི་བླ་མ་ཡབ་ཡུམ་གྱི་བྱང་སེམས་གསང་བའི་རྫས་ཀྱིས་བསྐུར་བའི་དབང་ཡིན་པས་ན་གསང་བའི་དབང་ཞེས་བྱ་སྟེ། དྲིལ་བུ་པས། ཀུན་རྫོབ་པ་ཡི་བྱང་ཆུབ་སེམས། །གསང་བ་གང་ཡིན་དེས་དབང་བསྐུར། །ཞེས་དང༌། ཨ་བྷྱ་ཀ་རས། ཤེས་རབ་དང་ཐབས་དག་གི་ཀུན་རྫོབ་བྱང་ཆུབ་ཀྱི་སེམས་གསང་བདག་གིས་དབང་བསྐུར་བས་ན་གསང་བའི་དབང་ངོ༌། །ཞེས་སོ། །དབང་འདི་བསྐུར་བའི་དཀྱིལ་འཁོར་ནི་སངས་རྒྱས་ཐམས་ཅད་ཞུ་བའི་ངོ་བོ་བླ་མ་ཡབ་ཡུམ་གྱི་ཀུན་རྫོབ་བྱང་སེམས་ཀྱི་དཀྱིལ་འཁོར་ལ་བརྟེན་ཏེ། སྦྱོར་བ་བདུན་པ་ལས། ལྷག་པ་བྱང་སེམས་ཞེས་བྱ་བའི། །དཀྱིལ་འཁོར་དུ་ནི་དེ་ཉིད་ཐོབ། །ཅེས་སོ། །དབང་བསྐུར་ས་ནི་གཙོ་བོར་ངག་ལ་བསྐུར་ཞིང་ངག་གི་དྲི་མ་སྦྱངས་ནས་ངག་དག་པར་བྱེད་དེ། དེ་ཉིད་ལས། རྫུན་ལ་སོགས་པ་སྔ་ཕྱི་ཡི། །ངག་དང་ཉེས་པར་མི་འགྱུར་རོ། །ཞེས་སོ། །བསྒྲུབ་བྱ་ལོངས་སྤྱོད་རྫོགས་པའི་སྐུ་འགྲུབ་པའི་ནུས་པ་ཁྱད་པར་ཅན་འཇོག་ཅིང་ངག་གསུང་རྡོ་རྗེའི་རང་བཞིན་དུ་བྱེད་དེ། དེ་ཉིད་ལས། དེ་ཡི་རང་གི་ངོ་བོ་ནི། །གསུང་གི་རྡོ་རྗེའི་རང་བཞིན་ནོ། །ཞེས་སོ། །
གསུམ་པ་༼ཤེས་རབ་ཡེ་ཤེས་༽ནི།
དབང་བཞི་པ་ངོ་སྤྲོད་པའི་དོན་གྱི་ལྷན་སྐྱེས་མཚོན་བྱེད་ཀྱི་དཔེར། ཕྱག་རྒྱ་ལ་བརྟེན་ཏེ་སྙོམས་འཇུག་གི་དགའ་བ་བཞི་དང་ཁྱད་པར་ལྷན་སྐྱེས་ཡེ་ཤེས་གཏན་ལ་དབབ་པའི་ཆེད་དུ་ཤེས་རབ་ཡེ་ཤེས་ཀྱི་དབང་བསྐུར་བ་ཡིན་ལ། དེ་དག་ལས་དགའ་བཞི་སྐྱེ་ཚུལ་ནི་སློབ་མ་དང་ཕྱག་རྒྱ་ལྷ་ཡབ་ཡུམ་དུ་སྙོམས་པར་ཞུགས་པའི་རྗེས་ཆགས་གཏུམ་མོའི་དྲོད་ཀྱིས་བྱང་སེམས་ཞུ་བ་གནས་རྣམས་ནས་བབས་པ་ལས་སྐྱེ་སྟེ། རྡོར་ཕྲེང་ལས།
བདེ་ཆེན་འཁོར་ལོ་སྤྱི་བོ་ལ། །
དེ་ནི་དགའ་བར་བཤད་པ་ཡིན། །
ལོངས་སྤྱོད་འཁོར་ལོ་མཆོག་དགའ་དང༌། །
དགའ་བྲལ་ཆོས་ཀྱི་འཁོར་ལོར་གནས། །
སྤྲུལ་པའི་འཁོར་ལོར་ལྷན་ཅིག་སྐྱེས། །
དགའ་བ་ཉམས་སུ་མྱོང་བར་བྱེད། །
ཅེས་ཡས་བབས་ཀྱི་དགའ་བཞི་དང༌།
སྤྲུལ་པའི་འཁོར་ལོར་དགའ་བ་དང༌། །
མཆོག་དགའ་ཆོས་ཀྱི་འཁོར་ལོར་གནས། །
ལོངས་སྤྱོད་བྲལ་བའི་དགའ་བ་དང༌། །
ལྷན་ཅིག་སྐྱེས་པ་བདེ་བ་ཆེ། །
ལུགས་ལྡོག་རིམ་པ་ཞེས་ནི་གསུངས། །
ཞེས་མས་བརྟན་གྱི་དགའ་བཞི་སྐྱེ་ཚུལ་གསུངས་སོ། །སློབ་མ་སྡོམ་བརྩོན་ལ་ནི་ཡེ་ཤེས་ཀྱི་ཕྱག་རྒྱ་བསྐྱེད་ལ་ལྷ་ཡབ་ཡུམ་དུ་སྙོམས་པར་ཞུགས་པར་མོས་ནས་དངོས་སུ་རླུང་གི་སྦྱོར་བས་གཏུམ་མོ་སྦར་བའི་དྲོད་ཀྱིས་བྱང་སེམས་བཞུས་ནས་བྱ་སྟེ། ཞལ་ལུང་ལས། སྡོམ་བརྩོན་གཞུ་ཡི་གཡོ་བ་ཡིས། །སུམ་མདོར་ཡེ་ཤེས་མེ་སྦར་བས། །ཁམས་ཞུ་ནས་ནི་བཅུ་དྲུག་ཆར། །གྱུར་པ་མེ་ཏོག་ཀུན་ད་འདྲ། །རླུང་གི་སྦྱོར་བས་འཕུལ་བར་བྱ། །ཞེས་སོ། །དེ་ལྟར་དགའ་བ་བཞི་ལས་དབང་གསུམ་པའི་ངོ་བོ་ནི་བྱང་སེམས་ནོར་བུའི་ནང་དུ་བབས་པའི་ཚེ་ཉམས་སུ་མྱོང་བའི་ལྷན་སྐྱེས་ཡེ་ཤེས་ལ་བྱ་སྟེ། ཞལ་ལུང་ལས།
རང་བཞིན་གྱིས་ནི་རབ་ཞི་བ། །
ཆོས་སྐུ་ཞི་བ་དེ་ཁོ་ན། །
བདེ་བ་དེ་ཉིད་ནོར་བུར་འདུག །
སྐད་ཅིག་དྲན་མེད་གཡོ་བར་བྱེད། །
སྒྲུབ་པ་ཆེན་པོའི་དེ་ཉིད་དོ། །
ཞེས་དང༌། ཨ་བྷྱ་ཀ་རས།
ཤེས་རབ་སྦྱོར་བས་དཔལ་ལྡན་ནི། །
དེ་ཉིད་ཡང་དག་མཚོན་པར་བྱ། །
རྡོ་རྗེ་སྐྱིལ་ཀྲུང་ལས་སེམས་ནི། །
ནོར་བུའི་ནང་དུ་ཚུད་པ་བལྟ། །
ཞེས་སོ། །དབང་འདི་ནི་ལས་ཀྱི་ཕྱག་རྒྱ་ལ་སོགས་པ་ཤེས་རབ་མ་ལ་བརྟེན་ནས་ཕུལ་བྱུང་གི་སེམས་རྣམ་རྟོག་དང་བྲལ་བའི་ལྷན་སྐྱེས་ཡེ་ཤེས་གཏན་ལ་དབང་བའི་དབང་ཡིན་པས་ན་ཤེས་རབ་ཡེ་ཤེས་ཀྱི་དབང་ཞེས་བྱ་སྟེ། ཨ་བྷྱ་ཀ་རས། ཤེས་རབ་ནི་ཕྱི་རོལ་གྱི་གཞོན་ནུ་མའོ། །ཡེ་ཤེས་ནི་སེམས་རྣམ་པར་རྟོག་པ་དང་བྲལ་བས་རྣམ་པར་དག་པ་ལྷན་ཅིག་སྐྱེས་པའི་དགའ་བ་སྟེ་ཤེས་རབ་ཡེ་ཤེས་ཀྱི་དབང་ངོ༌། །ཞེས་སོ། །དབང་འདི་བསྐུར་བའི་དཀྱིལ་འཁོར་ནི་ཕྱག་རྒྱའི་བྷ་གའི་དཀྱིལ་འཁོར་ལ་བརྟེན་ཏེ། སྦྱོར་བ་བདུན་པར། བྷ་ག་རྣམ་དག་ཅེས་བྱ་བའི། །དཀྱིལ་འཁོར་དུ་ནི་དེ་ཉིད་ཐོབ། །ཅེས་སོ། །དབང་བསྐུར་ས་ནི་ཡིད་ལ་བསྐུར་ཞིང་ཡིད་ཀྱི་དྲི་མ་སྦྱངས་ནས་ཡིད་དག་པར་བྱེད་དེ། དེ་ཉིད་ལས། བརྣབ་སེམས་ལ་སོགས་སྔ་ཕྱི་ཡི། །ངག་དང་ཉེས་པར་མི་འགྱུར་རོ། །ཞེས་སོ། །བསྒྲུབ་བྱ་ཆོས་ཀྱི་སྐུ་འགྲུབ་པའི་ནུས་པ་ཁྱད་པར་ཅན་འཇོག་ཅིང་ཡིད་ཐུགས་རྡོ་རྗེའི་རང་བཞིན་དུ་བྱེད་དེ། དེ་ཉིད་ལས། དེ་ཡི་རང་གི་ངོ་བོ་ནི། །ཐུགས་ཀྱི་རྡོ་རྗེའི་རང་བཞིན་ནོ། །ཞེས་སོ། །
བཞི་པ་༼དབང་བཞི་པ་༽ནི།
དབང་གསུམ་པའི་སྐབས་ཀྱི་འདོད་ལྷ་ཡབ་ཡུམ་དུ་སྙོམས་པར་ཞུགས་པའི་ལྷན་སྐྱེས་ཀྱི་ཡེ་ཤེས་དེ་ཉིད་དཔེར་བྱས་ནས། ཡན་ལག་བདུན་ལྡན་གྱི་ཕྱག་རྒྱ་ཆེན་པོ་དོན་གྱི་ལྷན་སྐྱེས་དེ་ཉིད་ངོ་སྤྲོད་པའི་ཆེད་དུ་ཚིག་དབང་བསྐུར་ཏེ། དེ་ཡང་ཇི་སྐད་དུ། ཤེས་རབ་ཡེ་ཤེས་དཔེར་བྱས་ནས། །ཚིག་གི་རིན་ཆེན་དབང་བསྐུར་སྦྱིན། །ཞེས་སོ། །དོན་གྱི་ལྷན་སྐྱེས་དེ་ནི། བརྟག་གཉིས་ལས།
ཡེ་ཤེས་འདི་ནི་ཆེས་ཕྲ་ཞིང༌། །
རྡོ་རྗེ་ནམ་མཁའི་དཀྱིལ་ལྟ་བུ། །
རྡུལ་བྲལ་ཐར་སྦྱིན་ཞི་བ་ཉིད། །
ཁྱོད་རང་ཡང་ནི་དེ་ཡི་ཕ། །
ཞེས་དང༌། གསང་འདུས་ལས།
དངོས་པོ་ཐམས་ཅད་དང་བྲལ་བ། །
ཕུང་པོ་ཁམས་དང་སྐྱེ་མཆེད་དང༌། །
ཆོས་བདག་མེད་པ་མཉམ་ཉིད་པས། །
རང་སེམས་གདོད་ནས་མ་སྐྱེས་པ། །
སྟོང་པ་ཉིད་ཀྱི་རང་བཞིན་ནོ། །
ཞེས་གསུངས་པས། ཆོས་ཐམས་ཅད་བདག་མེད་མཉམ་པ་ཉིད་ཀྱི་རང་བཞིན་སྐྱེ་མེད་སྟོང་པ་ཉིད་ཀྱི་ངོ་བོ་འོད་གསལ་དོན་དམ་པའི་བདེན་པ་ནི་གཙོ་བོ་ཡིན་ཡང༌། ཀུན་རྫོབ་ལྷ་སྐུ་སྒྱུ་མ་ལྟ་བུའི་རྣམ་པ་དང་ཁ་སྦྱོར་གྱི་བདེ་བ་སོགས་མི་དམིགས་པའི་སྟོང་རྐྱང་ལ་ངོས་འཛིན་པ་མིན་ཏེ། དབང་བཞི་པའི་ཡེ་ཤེས་ལ་ཡན་ལག་བདུན་ལྡན་གྱི་རྡོ་རྗེ་འཆང་དུ་བཤད་ཅིང༌། ཡན་ལག་བདུན་ནི་ངག་དབང་གྲགས་པས། ལོངས་སྤྱོད་རྫོགས་དང་ཁ་སྦྱོར་བདེ་ཆེན་རང་བཞིན་མེད། །སྙིང་རྗེས་ཡོངས་གང་རྒྱུན་མི་འཆད་དང་དགོག་པ་མེད། །ཅེས་ལོངས་སྤྱོད་རྫོགས་པའི་ཡན་ལག་ཁ་སྦྱོར་གྱི་ཡན་ལག་བདེ་བ་ཆེན་པོའི་ཡན་ལག་སོགས་བདུན་ལ་བཤད་དོ། །དེས་ན་དབང་བཞི་པའི་ངོ་བོ་ཁ་སྦྱོར་གྱི་བདེ་བ་ལ་སྟོང་པས་རྒྱས་གདབ་པ་ལ་འདོད་པ་དང༌། དགའ་བཞིའི་བདེ་བ་སོགས་ངོས་བཟུང་མེད་པའི་རིག་སྟོང་ཙམ་ལ་འདོད་པ་དང༌། ལྷ་སྐུ་ཕྱག་རྒྱ་ཆེན་པོ་ཡང་མི་དམིགས་པའི་རང་གའི་སེམས་གསལ་སྟོང་ཙམ་ལ་འདོད་པ་རྣམས་དོན་མིན་ནོ། །
དེ་ལྟར་ན་དབང་བཞི་པའི་ངོ་བོ་ནི། རང་ལུས་ལོངས་སྐུའི་རྣམ་པ་ཅན་གྱི་བདེ་སྟོང་ཟུང་འཇུག་གི་སྐུའམ་དེའི་བདེ་སྟོང་དབྱེར་མེད་ཀྱི་ལྷན་སྐྱེས་ལ་བྱ་སྟེ། ཇོ་བོ་རྗེས། རིགས་ཀྱི་བུ་ཁྱོད་ཀྱི་ཕྱག་རྒྱ་དང་གཉིས་སྤྲད་པ་ལ་བརྟེན་ནས་མྱོང་བ་སྣང་བ་ཐོབ་པའི་ཤེས་པ་དེ་འོད་གསལ་བར་སྒོམས་ཤིག དེ་ནི་རྣམ་པར་ཤེས་པ་གསུམ་རྣམ་པར་དག་པ་ཤེས་རབ་ཀྱི་ཕ་རོལ་ཏུ་ཕྱིན་པའི་ངོ་བོ་ཉིད། ལུས་དང་ངག་དང་སེམས་མེད་པ་ལས་དང་སྐྱེ་བ་ལས་གྲོལ་བ་ཟླ་བ་དང་ཉི་མ་དང་མེ་དང་ནོར་བུ་ལྟར་ཤིན་ཏུ་གསལ་བ། རྟག་ཏུ་སྣང་བའི་མཚན་ཉིད་ཅན་དོན་དམ་པའི་བདེན་པ་དེ་ནི་མཐོང་བ་གཞན་གྱི་ཡུལ་ལས་འདས་པ་སྟེ། ཤེས་རབ་དང་ཡེ་ཤེས་ཀྱི་མིག་གིས་ལྟོས་ཤིག དེ་ལྟར་གང་གི་ཡང་རང་བཞིན་དུ་མ་མཐོང་བ་དེ་འོད་གསལ་བ་མཐོང་བ་ཡིན་ནོ། །དེ་ལྟར་འོད་གསལ་བ་དེའི་དོན་རྒྱུ་འབྲས་གང་ཡང་མེད་མོད་ཀྱི། འོན་ཀྱང་ཀུན་རྫོབ་ཏུ་རླུང་དང་སེམས་ཙམ་ལས་ལྷ་སུམ་ཅུ་རྩ་བདུན་མེ་ལོང་གི་གཟུགས་བརྙན་ལྟར་གསལ་ལ་རྫོགས་པ། འཇའ་ཚོན་ལྟར་ཁ་དོག་དང་བཅས་པ་ཆུ་ཟླ་ལྟར་སྒྲོ་སྐུར་དང་བྲལ་བར་ལྟོས་ཤིག དེ་ནི་རྒྱུ་རྐྱེན་ལ་ལྟོས་ནས་སྐྱེས་པས་ཀུན་རྫོབ་བོ། །དེ་ལྟར་བདེན་པ་གཉིས་མི་ཕྱེད་པ་ཟུང་དུ་འཇུག་པ་ནི་བྱང་ཆུབ་ཀྱི་སེམས་ཆེན་པོ་སྟེ་དབང་བཞི་པའོ། །ཞེས་སོ། །དབང་འདི་ནི་ཟབ་ཅིང་རྒྱ་ཆེ་བ་ལ་མོས་པ་དག་ལ་ཚིག་ཙམ་གྱི་སྒོ་ནས་བསྐུར་བའི་དབང་ཡིན་པས་ན་ཚིག་དབང་དང༌། ཀུན་རྫོབ་ཀྱི་དབང་ལས་ཁྱད་པར་དུ་གྱུར་བས་རིན་པོ་ཆེ་ཞེས་བྱ་སྟེ། སཾ་བུ་ཏྲི་ལས། ཟབ་ཅིང་རྒྱ་ཆེ་ལ་མོས་ན། །ཚིག་གི་རིན་ཆེན་དབང་བསྐུར་བྱ། །ཞེས་སོ། །དབང་འདི་བསྐུར་བའི་དཀྱིལ་འཁོར་ནི་དོན་དམ་བྱང་སེམས་ཀྱི་དཀྱིལ་འཁོར་ལ་བརྟེན་ཏེ། རིམ་ལྔར། བྱང་ཆུབ་སེམས་ནི་དོན་དམ་ཞེས་བྱ་བར། །སྐལ་བཟང་སློབ་མ་བཟང་པོ་མན་ངག་ཐོབ། །ཅེས་སོ། །དབང་བསྐུར་ས་ནི་ལུས་ངག་ཡིད་གསུམ་ལ་བསྐུར་ཏེ་སྒོ་གསུམ་གྱི་དྲི་མའི་བག་ཆགས་སྦྱངས་ནས་བསྒྲུབ་བྱ་རྡོ་རྗེ་གསུམ་དབྱེར་མེད་པ་ངོ་བོ་ཉིད་ཀྱི་སྐུ་འགྲུབ་པའི་ནུས་པ་ཁྱད་པར་ཅན་འཇོག་པ་ཡིན་ནོ། །
གསུམ་པ་དབང་དོན་ལམ་རིམ་དང་སྦྱར་བ་ནི།
རྣལ་འབྱོར་བླ་མེད་ཀྱི་ལམ་གྱི་བསྒྲུབ་བྱའི་གཅོ་བོ་ཡན་ལག་བདུན་ལྡན་གྱི་ཟུང་འཇུག་གི་སྐུ་ཉིད་ཡིན་ཡང༌། དེ་སྒྲུབ་པར་བྱེད་པ་ལ་རིམ་པས་དང་པོར་ཐ་མལ་པའི་རྣམ་པ་སྤངས་ནས་ལྷ་སྐུའི་རྣམ་པ་ལ་བསླབ་དགོས་པས་དེའི་ཆེད་དུ་ལུས་ཀྱི་དྲི་མ་འཁྲུད་ཅིང་སྐུ་རྡོ་རྗེའི་ནུས་པ་འཇོག་པའི་བུམ་དབང་འཐོབ་དགོས་ལ། དེ་ཐོབ་པས་ཏིང་ངེ་འཛིན་གསུམ་ཡན་ལག་དང་བཅས་པའི་བསྐྱེད་རིམ་སྒོམ་པའི་སྣོད་རུང་དུ་བྱེད་དེ། སྦྱོར་བ་བདུན་པ་ལས།
སྦྱོར་གསུམ་ཡན་ལག་བཅས་པ་རུ། །
དེ་ལ་ཡང་དག་བསྟན་པར་བྱ། །
གཟུགས་ལ་སོགས་པའི་ཡུལ་རྣམས་ཀྱི། །
སྣང་སྲིད་དབེན་པར་རྟོགས་པ་འོ། །
ཞེས་སོ། །དེ་ནས་ཀུན་རྫོབ་སྒྱུ་མ་ལྟ་བུའི་རྣམ་པ་ལ་བསླབ་དགོས་པས་དེའི་ཆེད་དུ་ངག་གི་དྲི་མ་འཁྲུད་ཅིང་གསུང་རྡོ་རྗེའི་ནུས་པ་འཇོག་པའི་གསང་དབང་འཐོབ་དགོས་ལ། དེ་ཐོབ་པས་རྡོ་རྗེའི་བཟླས་པ་ལ་སོགས་པའི་རླུང་གི་རྣལ་འབྱོར་དང་རང་བྱིན་རླབས་ཀྱི་རྫོགས་རིམ་སྒོམ་པའི་སྣོད་རུང་དུ་བྱེད་དེ། དེ་ཉིད་ལས།
རྡོ་རྗེའི་བཟླས་པའི་ངོ་བོ་ཡིས། །
སྒྱུ་འདྲའི་ཏིང་འཛིན་བསྟན་པར་བྱ། །
མིག་སོགས་ནང་གི་ཆོས་རྣམས་ཀྱི། །
སྣང་སྲིད་དབེན་པར་རྟོགས་པ་འོ། །
ཞེས་སོ། །དེ་ནས་འོད་གསལ་སྟོང་པ་ཉིད་ལ་བསླབ་དགོས་པས་དེའི་ཆེད་དུ་ཡིད་ཀྱི་དྲི་མ་འཁྲུད་ཅིང་ཐུགས་རྡོ་རྗེའི་ནུས་པ་འཇོག་པའི་ཤེས་རབ་ཡེ་ཤེས་ཀྱི་དབང་འཐོབ་དགོས་ལ། དེ་ཐོབ་པས་གཟུང་འཛིན་གྱིས་སྟོང་པའི་དོན་དམ་འོད་གསལ་གྱི་རྫོགས་རིམ་སྒོམ་པའི་སྣོད་རུང་དུ་བྱེད་དེ། དེ་ཉིད་ལས།
མཆོག་གི་དངོས་གྲུབ་བསྒྲུབ་པའི་ཕྱིར། །
བརྟུལ་ཞུགས་ཆོ་ག་རིམ་པ་བསྟན། །
གཟུང་དང་འཛིན་པའི་ངོ་བོ་ཡི། །
ཆོས་ཀུན་དབེན་པར་རྟོགས་པ་འོ། །
ཞེས་སོ། །དེ་ནས་ཀུན་རྫོབ་སྒྱུ་མ་ལྟ་བུའི་སྐུ་དང་དོན་དམ་དེ་ཁོ་ན་ཉིད་ལ་ཞུགས་པའི་འོད་གསལ་གཉིས་ཟུང་དུ་འཇུག་པ་ལ་བསླབ་དགོས་པས་དེའི་ཆེད་དུ་སྒོ་གསུམ་གྱི་དྲི་མའི་བག་ཆགས་འཁྲུད་ཅིང་རྡོ་རྗེ་གསུམ་དབྱེར་མེད་པའི་ངོ་བོ་ཉིད་ཀྱི་ནུས་པ་འཇོག་པའི་དབང་བཞི་པ་ཐོབ་དགོས་ལ། དེ་ཐོབ་པས་བདེན་གཉིས་ཟུང་འཇུག་གི་རྫོགས་རིམ་སྒོམ་པའི་སྣོད་རུང་དུ་བྱེད་དེ། ཇི་སྐད་དུ།
བྱང་ཆུབ་སེམས་ནི་དོན་དམ་པའི། །
མན་ངག་རིམ་པ་འདི་དག་གིས། །
ཟབ་གསལ་གཉིས་སུ་མེད་པ་ཡི། །
དེ་ཉིད་རྟོགས་པར་བྱེད་པ་འོ། །
ཞེས་སོ། །མདོར་ན་གྲོལ་བྱེད་རིམ་གཉིས་ཀྱི་རྣལ་འབྱོར་གང་དང་གང་སྒོམ་པའི་གེགས་སྐྱོན་གྱི་དྲི་མ་འཁྲུད་ཅིང་བསྒྲུབ་བྱ་དེ་དང་དེའི་ནུས་པ་འཇོག་པས་དང་པོར་དབང་བསྐུར་འཐོབ་དགོས་པ་ལམ་གྱི་རྩ་བ་ཡིན་ལ། དུས་དུས་སུ་སྤྲུལ་པའི་དཀྱིལ་འཁོར་བསྒྲུབས་ནས་དབང་བླངས་པས་ཀྱང་རིམ་གཉིས་བསྒོམས་ནས་བསྒྲུབ་བྱ་སྒྲུབ་པའི་གེགས་སྐྱོན་འཁྲུད་ཅིང་ནུས་པ་ཇེ་ཆེར་བསྐྱེད་པ་ཡིན་ནོ། །
བཞི་པ་རྗེས་ཀྱི་བྱ་བ་ནི།
ཆོ་ག་ལྷག་ཆད་ཀྱི་ཉེས་པ་ཞི་བ་དང་ལྷ་ཚིམ་པའི་ཕྱིར་ཞི་རྒྱས་ཀྱི་སྦྱིན་སྲེག་བྱ་བ་དང༌། དཀྱིལ་འཁོར་མཆོད་ཅིང་ཡོན་བླངས་ཏེ་ཕྱི་རོལ་དུ་ཕྱོགས་སྐྱོང་ལ་མཆོད་གཏོར་དབུལ་བ་དང༌། དཀྱིལ་འཁོར་ལ་ཕྱག་བྱས་ལ་དགེ་བ་བསྔོ་ཞིང་བསྐོར་བ་བྱས་ཏེ་བཟོད་པར་གསོལ་བ་དང༌། ཡེ་ཤེས་པ་གཤེགས་ལ་སྤྲུལ་པ་བསྡུས་ནས་རྡུལ་ཚོན་གཞིག་སྟེ་ཕུར་བུ་དབྱུང་བ་དང༌། རྡུལ་ཚོན་ཆུར་བསྐྱལ་ལ་ཆོགས་འཁོར་སོགས་ཀྱི་དགའ་སྟོན་བྱ་བ་རྣམས་ཨ་བྷྱ་ཀ་རས་བཤད་དོ། །
གསུམ་པ་རྗེས་སུ་དམ་ཚིག་དང་སྡོམ་པ་སྲུང་ཚུལ་ལ། དམ་ཚིག་དང་སྡོམ་པའི་རྣམ་དབྱེ། དེ་ཇི་ལྟར་སྲུང་ཚུལ། ཉམས་ན་ཕྱིར་བཅོས་ཐབས་གསུམ་གྱི། དང་པོ་༼དམ་ཚིག་དང་སྡོམ་པའི་རྣམ་དབྱེ་༽ནི།
འདིར་བསྲུང་བྱའི་སྡོམ་པ་ལ་ཐུན་མོང་བའི་སྡོམ་པ་བྱང་སེམས་ཀྱི་བསླབ་པ་ལ་གནས་པར་བྱ་བ་ནི་སྔགས་སྡོམ་གྱི་རྩ་བ་ཡིན་ཞིང༌། ཐུན་མོང་མ་ཡིན་པ་སྔགས་ཀྱི་སྡོམ་པ་ལ་རིགས་ལྔ་སོ་སོའི་སྡོམ་པ་ནི། རྩེ་མོར། སངས་རྒྱས་ཆོས་དང་དགེ་འདུན་ཏེ། །དཀོན་མཆོག་གསུམ་ལ་སྐྱབས་སུ་སོང༌། །ཞེས་པ་ནས། མཆོད་པའི་ལས་ཀྱང་ཅི་ནུས་བྱོས། །ཞེས་པའི་བར་བཤད་ལ། རིགས་ལྔ་སྤྱིའི་སྡོམ་པ་ནི། དེ་ལས་གཞན་པ་བཅུ་བཞི་ནི། །ཕས་ཕམ་པར་ནི་རབ་ཏུ་བཤད། །ཅེས་པ་ནས། མཚན་མ་འགོམ་པར་མི་བྱ་འོ། །ཞེས་པའི་བར་དུ་གསུངས་ཏེ་རྩ་ལྟུང་དང་སྦོམ་པོ་དང་སྤོང་བའི་དམ་ཚིག་དང་བསྟེན་པའི་དམ་ཚིག་ལ་སོགས་པ་བསྟན་ཏོ། །ཁ་ཅིག་འདི་དག་རྣལ་འབྱོར་རྒྱུད་ཁོ་ནའི་སྡོམ་པ་ཡིན་པར་འཆད་ཀྱང༌། གྲུབ་ཆེན་མང་པོས་བླ་མེད་ཀྱི་སྡོམ་པ་སྒྲོག་པའི་སྐབས་སུ་འདི་དག་རྒྱས་པར་བཤད་པས་རྣལ་འབྱོར་བླ་མེད་ལའང་དགོས་སོ། །དེ་ལ་རྩ་བ་དང་ཡན་ལག་གི་དམ་ཚིག་གཉིས་སུ་གྲགས་པའི་རྩ་བ་ནི་དུས་འཁོར་དང་རྡོ་རྗེ་གུར་དང་དགྲ་ནག་སོགས་ལས་གསུངས་པ་ལྟར། སློབ་དཔོན་བྷ་བི་ལྷས།
གང་ཕྱིར་རྡོ་རྗེ་འཛིན་པ་ཡི། །
དངོས་གྲུབ་སློབ་དཔོན་རྗེས་འབྲང་གསུངས། །
དེ་བས་དེ་ལ་བརྙས་པ་ནི། །
རྩ་བའི་ལྟུང་བ་དང་པོར་བཤད། །
བདེ་གཤེགས་བཀའ་ལས་འདས་པ་ནི། །
ལྟུང་བ་གཉིས་པ་ཡིན་པར་བཤད། །
རྡོ་རྗེ་སྤུན་ལ་ཁྲོས་ནས་ནི། །
ཉེས་པ་བརྗོད་པ་གསུམ་པ་ཡིན། །
སེམས་ཅན་རྣམས་ལ་བྱམས་པ་སྤོང༌། །
བཞི་པ་ཡིན་པར་རྒྱལ་བས་གསུངས། །
ཆོས་ཀྱི་རྩ་བ་བྱང་ཆུབ་སེམས། །
དེ་སྤོང་བ་ནི་ལྔ་པ་ཡིན། །
རང་ངམ་གཞན་གྱི་གྲུབ་པའི་མཐའ། །
ཆོས་ལ་སྨོད་པ་དྲུག་པ་ཡིན། །
ཡོངས་སུ་མ་སྨིན་སེམས་ཅན་ལ། །
གསང་བ་སྒྲོག་པ་བདུན་པ་ཡིན། །
ཕུང་པོ་སངས་རྒྱས་ལྔ་བདག་ཉིད། །
དེ་ལ་བརྙས་བྱེད་བརྒྱད་པ་ཡིན། །
རང་བཞིན་དག་པའི་ཆོས་རྣམས་ལ། །
སོམ་ཉི་ཟ་བ་དགུ་པ་ཡིན། །
གདུག་ལ་རྟག་ཏུ་བྱམས་ལྡན་པར། །
བྱེད་པ་དེ་ནི་བཅུ་པར་འདོད། །
མིང་སོགས་བྲལ་བའི་ཆོས་རྣམས་ལ། །
དེར་རྟོག་པ་ནི་བཅུ་གཅིག་པ། །
སེམས་ཅན་དད་དང་ལྡན་པ་ཡི། །
སེམས་སུན་འབྱིན་པ་བཅུ་གཉིས་པ། །
དམ་ཚིག་ལ་ནི་ཇི་བཞིན་རྙེད། །
མི་བསྟེན་པ་ནི་བཅུ་གསུམ་པ། །
ཤེས་རབ་རང་བཞིན་བུད་མེད་ལ། །
སྨོད་པར་བྱེད་པ་བཅུ་བཞི་པ། །
ཞེས་བཅུ་བཞིར་བཤད་དེ། ལྟུང་བ་འདི་དག་ཕོག་ན་ལྗོན་ཤིང་གི་རྩ་བ་བཅད་པ་ལྟར་ལམ་གྱི་རྩ་བ་ཆད་ནས་ཅི་ཙམ་འབད་ཀྱང་དངོས་གྲུབ་མི་འབྱུང་ཞིང་ངན་འགྲོར་ལྟུང་བར་འགྱུར་ལ། འདི་ཉིད་བསྲུངས་ན་དངོས་གྲུབ་ཐམས་ཅད་ཀྱི་རྩ་བ་ཟུག་པས་ན་རྩ་བའི་ལྟུང་བ་ཞེས་བྱའོ། །ཡན་ལག་ནི་ཀླུ་སྒྲུབ་ཀྱིས།
ཤེས་རབ་སྟོབས་ཀྱིས་ལེན་པ་དང༌། །
དེ་ཡི་བདུད་རྩི་སྟོབས་ཀྱིས་ལེན། །
སྣོད་མིན་ལ་ནི་མི་གསང་དང༌། །
ཚོགས་ཀྱི་ནང་དུ་རྩོད་པ་དང༌། །
དད་ལྡན་ལ་གཞན་ཆོས་སྟོན་དང༌། །
ཉན་ཐོས་ནང་དུ་ཞག་བདུན་གནས། །
རྫུན་གྱི་རྣལ་འབྱོར་ང་རྒྱལ་བྱེད། །
དད་པ་མེད་ལ་ཆོས་སྟོན་པ། །
འདི་རྣམས་སྦོམ་པོའི་ལྟུང་བར་བཤད། །
ཅེས་བརྒྱད་དུ་བཤད་ལ། བོད་ཁ་ཅིག་འདི་དག་གི་ཐོག་ཏུ།
སྦྱོར་བ་ལེགས་པར་མ་བྱས་པར། །
གསང་བའི་དེ་ཉིད་སྟོན་པ་དང༌། །
བསྙེན་སོགས་དག་པར་མ་བྱས་པར། །
དཀྱིལ་འཁོར་ལས་ལ་འཇུག་པ་དང༌། །
སྡོམ་པ་གཉིས་ཀྱི་བཅས་པ་ལ། །
དགོས་པ་མེད་པར་འདའ་བ་དང༌། །
ཞེས་པ་གསུམ་སྦྱར་ཏེ་བཅུ་གཅིག་ཏུ་འཆད་དོ། །ལྟུང་བ་འདི་དག་ཕོག་ན་ལྗོན་ཤིང་གི་ཡལ་ག་ཆད་པ་ལྟར་ལམ་གྱི་རྩ་བ་ཡོངས་སུ་མི་ཉམས་ཀྱང་གནས་སྐབས་སུ་བར་དུ་གཅོད་པར་འགྱུར་ལ། འདི་བསྲུངས་ན་གནས་སྐབས་དང་མཐར་ཐུག་གི་དངོས་གྲུབ་ཐམས་ཅད་ཕུན་སུམ་ཚོགས་པར་འགྱུར་བས་ཡན་ལག་གི་ལྟུང་བ་ཞེས་བྱའོ། །
གཉིས་པ་༼དེ་ཇི་ལྟར་སྲུང་ཚུལ་༽ནི།
དམ་ཚིག་དང་སྡོམ་པའི་རྣམ་གཞག་དང་ལྟུང་བའི་ས་མཚམས་རྣམས་ཐོག་མར་ཐོས་བསམ་གྱིས་གཏན་ལ་དབབ་དགོས་ཏེ། བླ་མ་ལྔ་བཅུ་པར།
དེ་ནས་སྔགས་སོགས་བྱིན་པ་ཡིས། །
དམ་ཆོས་སྣོད་དུ་བྱས་ནས་སུ། །
རྩ་བའི་ལྟུང་བ་བཅུ་བཞི་ནི། །
ཀློག་དང་འཛིན་པ་ཉིད་དུ་བྱ། །
ཞེས་སོ། །དེ་ནས་མི་ཤེས་པ་དང་ཉོན་མོངས་མང་བ་དང་བག་མེད་པ་དང་མ་གུས་པ་སྟེ་ལྟུང་བ་འབྱུང་བའི་རྒྱུ་བཞི་སྤངས་ནས་ཇི་སྐད་གསུངས་པའི་དམ་ཚིག་དང་སྡོམ་པ་རྣམས་སྲོག་ལས་གཅེས་པར་བསྲུང་དགོས་ཏེ། སྡོམ་འབྱུང་ལས།
ཅི་སྟེ་དངོས་གྲུབ་མཆོག་འདོད་ན། །
སྲོག་ནི་ཡོངས་སུ་གཏོང་ཡང་སླ། །
འཆི་བའི་དུས་ལ་བབ་ཀྱང་སླ། །
རྟག་ཏུ་དམ་ཚིག་བསྲུང་བར་བྱ། །
ཞེས་དང༌། སྒྱུ་དྲ་ལས།
དེ་རིང་ཕན་ཆད་བུ་ཁྱོད་ཀྱིས། །
སྲོག་དང་རུས་པ་ལ་བབ་ཀྱང༌། །
དམ་པའི་ཆོས་དང་བྱང་ཆུབ་སེམས། །
སློབ་དཔོན་ལ་ནི་བརྙས་མི་བྱ། །
ཞེས་སོ། །དམ་ཚིག་དང་སྡོམ་པ་མ་བསྲུངས་པའི་ཉེས་དམིགས་ནི་དངོས་གྲུབ་བསྒྲུབས་ཀྱང་མི་འགྲུབ་ཅིང་ངན་འགྲོར་སྐྱེ་བར་བཤད་དེ། མཉམ་སྦྱོར་ལས།
དམ་ཚིག་རྣམས་ནི་སྤངས་པ་དང༌། །
གསང་བའི་དེ་ཉིད་མི་ཤེས་པས། །
བསྒྲུབས་ཀྱང་ཅི་ཡང་མི་འགྲུབ་བོ། །
ཞེས་དང༌། གསང་བ་མཛོད་ལས།
རེ་ཞིག་དམ་ཚིག་ཉམས་པ་ན། །
དངོས་གྲུབ་ཐོབ་པ་ལྟ་ཞོག་གི །
མི་ཡི་སྐྱེ་བའང་རྙེད་པར་དཀའ། །
ཞེས་དང༌། བྷ་བི་ལྷས།
གཞན་དུ་དམ་ཚིག་ལས་ཉམས་ན། །
ཉམས་པ་བདུད་ཀྱིས་གཟུང་བར་འགྱུར། །
དེ་ནས་སྡུག་བསྔལ་མྱོང་འགྱུར་ཞིང༌། །
ཐུར་དུ་བལྟས་ཏེ་དམྱལ་བར་འགྲོ། །
ཞེས་སོ། །ཚུལ་བཞིན་བསྲུངས་པའི་ཕན་ཡོན་ནི་གང་ཟག་རབ་ཀྱིས་ཚེ་འདི་དང་འབྲིང་གིས་སྐྱེ་བ་བདུན་ཚུན་ཆད་དང་ཐ་མས་སྐྱེ་བ་བཅུ་དྲུག་ཚུན་ལ་མཆོག་འགྲུབ་སྟེ། སྡོམ་འབྱུང་ལས།
ཇི་ལྟར་ཉེ་བར་བསྟན་པ་བཞིན། །
ཕྱི་ནས་དམ་ཚིག་སྤྱོད་པར་བརྩོན། །
སྣོད་དུ་བྱས་པའི་རྒྱུན་ལས་ནི། །
འཁོར་ལོ་ལ་སོགས་སྒོམ་རིམ་གྱི། །
ཡང་དག་མན་ངག་ཕུན་ཚོགས་ཀྱིས། །
འགྲུབ་པར་འགྱུར་རོ་གཞན་དུ་མིན། །
ཞེས་དང༌། གསང་བ་མཛོད་ལས༌།
གལ་ཏེ་དམ་ཚིག་སྡོམ་ལ་གནས། །
ཚེ་འདིར་ལས་དབང་གིས་མ་གྲུབ། །
སྐྱེ་བ་གཞན་དུ་དངོས་གྲུབ་འཐོབ། །
ཅེས་དང༌།
དབང་སྐུར་ཡང་དག་སྦྱིན་ལྡན་ན། །
སྐྱེ་དང་སྐྱེ་བར་དབང་བསྐུར་འགྱུར། །
དེ་ཡིས་སྐྱེ་བ་བདུན་ལ་ནི། །
མ་བསྒོམས་པར་ཡང་དངོས་གྲུབ་འཐོབ། །
ཅེས་དང༌། དམ་ཚིག་ལྔ་པར། གལ་ཏེ་ལྟུང་བ་མེད་གྱུར་ན། །སྐྱེ་བ་བཅུ་དྲུག་དག་ན་འགྲུབ། །ཅེས་སོ། །
གསུམ་པ་༼ཉམས་ན་ཕྱིར་བཅོས་ཐབས་༽ནི།
གལ་ཏེ་ལྟུང་བ་འབྱུང་བའི་རྒྱུ་བཞིས་དམ་ཚིག་དང་སྡོམ་པ་ཉམས་ན་ཕྱིར་བཅོས་དགོས་ཤིང༌། དེ་ལ་དང་པོར་ཉེས་པ་བཤགས་པར་བྱ་སྟེ། ཀླུ་སྒྲུབ་ཀྱིས།
རྩ་ལྟུང་སྦོམ་པོའི་རིམ་པ་དག །
ཆོ་ག་ཡིས་ནི་ཤེས་བྱ་ཞིང༌། །
ཉམས་པར་གྱུར་ན་བཤག་པར་བྱ། །
ཞེས་སོ། །བཤགས་པ་བྱེད་པའི་ཡུལ་ནི་སྔར་དམ་ཚིག་དང་སྡོམ་པ་ཁས་ལེན་པའི་ཚེ་དབང་དུ་བཞག་པ་དཀྱིལ་འཁོར་པ་ལ་བྱ་བར་བཤད་དེ། དགྲ་ནག་ལས།
གལ་ཏེ་བག་མེད་བྱུང་གྱུར་པས། །
བླ་མ་དམ་ཚིག་ལ་གནོད་ན། །
དེས་ནི་དཀྱིལ་འཁོར་བྲིས་བྱས་ལ། །
བདེ་གཤེགས་རྣམས་ལ་སྡིག་པ་བཤགས། །
ཞེས་སོ། །ཡང་ན་རྡོ་རྗེ་སེམས་དཔའི་སྒོམ་བཟླས་ཀྱི་སྒོ་ནས་བཤགས་ཀྱང་རུང་སྟེ། སྙིང་པོ་རྒྱན་ལས།
རྡོ་རྗེ་སེམས་དཔའ་ལེགས་དམིགས་ཤིང༌། །
ཡི་གེ་བརྒྱ་པ་ཆོ་ག་བཞིན། །
ཉི་ཤུ་རྩ་ནི་རེ་རེ་བཟླ། །
ལྟུང་སོགས་བྱིན་གྱིས་བརླབ་འགྱུར་བས། །
འཕེལ་བ་རུ་ནི་མི་འགྱུར་ཞེས། །
གྲུབ་པ་མཆོག་རྣམས་ཀྱིས་བཤད་པས། །
ཐུན་མཚམས་སུ་ནི་གཅད་པར་བྱ། །
འབུམ་ཕྲག་གཅིག་ཏུ་བཟླས་གྱུར་ན། །
རྣམ་པར་དག་པའི་བདག་ཉིད་འགྱུར། །
ཞེས་སོ། །དེ་ནས་དམ་ཚིག་དང་སྡོམ་པ་གསོ་བ་དང་སླར་སྡོམ་པའི་ཕྱིར་དཀྱིལ་འཁོར་དུ་འཇུག་ཅིང་དབང་བླང་བར་བྱ་སྟེ། དུས་འཁོར་བསྡུས་རྒྱུད་ལས། རྩ་བའི་ལྟུང་བ་བྱུང་བ་གང་ཞིག་དག་པའི་སླད་དུ་སླར་ཡང་དཀྱིལ་འཁོར་འདིར་ནི་འཇུག་བྱ་སྟེ། ཞེས་དང༌། འགྲེལ་པར། འདིར་གང་གི་ཚེ་དབང་བདུན་ལ་གནས་པའམ། བུམ་པ་དང་གསང་བའི་དབང་ལ་གནས་པ་ལ་རྩ་བའི་ལྟུང་བ་བྱུང་བར་གྱུར་ན། དེའི་ཚེ་དག་པའི་སླད་དུ་དཀྱིལ་འཁོར་འདི་བྲིས་ནས། སླར་མི་བྱེད་པའི་དོན་དུ་སླར་ཡང་དཀྱིལ་འཁོར་དུ་འཇུག་པ་ལ་སོགས་པར་བྱའོ། །ཞེས་སོ། །དེ་ཡང་གཙོ་བོར་བླ་མ་དམ་པ་དག་ལ་དབང་ཞུ་དགོས་ཤིང༌། གལ་ཏེ་བླ་མ་ལ་ཞུ་ས་མེད་ན་བདག་ཉིད་དཀྱིལ་འཁོར་དུ་འཇུག་ཅིང་དབང་བླང་བར་བྱ་སྟེ། ཨ་བྷྱ་ཀ་རས། རང་ཉིད་ཀྱང་དམ་ཚིག་ཉམས་ན་འདི་ལྟ་བུའི་དབང་ཉིད་ཇི་ལྟར་སློབ་དཔོན་འཇུག་པའི་ཆོ་གར་བླང་བར་བཤད་པ་དེ་ལྟར་བླང་བར་བྱའོ། །འོན་ཀྱང་གལ་ཏེ་བླ་མ་དམ་པ་ཤིན་ཏུ་རིང་བ་ནའམ་ལམ་བགྲོད་དཀའ་བ་ལ་སོགས་པའི་ཉེ་བར་འཚེ་བས་བགྲོད་པར་མི་ནུས་པའི་ཕྱོགས་ན་བཞུགས་ན་སྟེ་གཞན་དུ་ནི་མ་ཡིན་ནོ། །ཞེས་སོ། །
གཉིས་པ་གྲོལ་བྱེད་ཀྱི་ལམ་ལ། རིམ་གཉིས་སྤྱིའི་རྣམ་གཞག་དང༌། རིམ་གཉིས་སོ་སོའི་རྣམ་གཞག་གཉིས་ལས། དང་པོ་༼རིམ་གཉིས་སྤྱིའི་རྣམ་གཞག་༽ལ། རིམ་གཉིས་ཀྱི་ངོ་བོ། སྒྲ་བཤད། གྲངས་ངེས། གོ་རིམ། སྒོམ་རིམ་དང་ལྔའི། དང་པོ་༼རིམ་གཉིས་ཀྱི་ངོ་བོ་༽ནི།
རྟེན་དང་བརྟེན་པའི་དཀྱིལ་འཁོར་མེ་ལོང་གི་གཟུགས་བརྙན་ལྟར་གསལ་བར་སྒོམ་པ་ནི་བསྐྱེད་རིམ་དང༌། བསྐྱེད་རིམ་གྱི་སྤྲོས་པ་རྨི་ལམ་ལྟར་བྱས་ནས་སྤྲོས་མེད་ནམ་མཁའ་ལྟ་བུ་བསྒོམ་པ་ནི་རྫོགས་རིམ་ཡིན་ཏེ། བརྟག་གཉིས་ལས།
བསྐྱེད་པའི་རིམ་པའི་རྣལ་འབྱོར་གྱི། །
བརྟུལ་ཞུགས་ཅན་གྱིས་སྤྲོས་པ་བསྒོམ། །
སྤྲོས་པ་རྨི་ལམ་ལྟར་བྱས་ནས། །
སྤྲོས་པ་ཉིད་ནི་སྤྲོས་མེད་བྱེད། །
ཅེས་དང་དུས་འཁོར་འགྲེལ་ཆེན་ལས།
བསྐྱེད་པའི་རིམ་པར་གསུངས་པའི་ཧཱུྃ་དང་ནི། །
ཕཊ་ཡིག་ལ་སོགས་རྟོག་པ་དང་བྲལ་བ། །
རྫོགས་པའི་རིམ་པའི་རྣལ་འབྱོར་དེ་ཉིད་དེ། །
ཞེས་སོ། །གཞན་ཡང་སྦྱང་གཞི་ཐ་མལ་གྱི་སྲིད་པར་སྐྱེ་བའི་རིམ་པ་བསྐྱེད་རིམ་དང༌། ཐ་མལ་གྱི་ཚེ་རྫོགས་ཏེ་འབྱུང་བ་རིམ་གྱིས་ཐིམ་ནས་འཆི་བའི་རིམ་པ་རྫོགས་རིམ་དུ་བཤད་དེ། རིམ་ལྔ་དང་སྤྱོད་བསྡུས་གཉིས་ཀ་ལས།
སྐྱེ་བ་ཀུན་རྫོབ་བདེན་པ་ཞེས་བྱ་སྟེ། །
འཆི་བའི་མིང་ཡང་དོན་དམ་ཤེས་པ་ཡིན། །
རིམ་གཉིས་དེ་དག་བླ་མའི་དྲིན་གྱིས་ནི། །
རྙེད་པ་འདི་ནི་མ་འོངས་སངས་རྒྱས་ཡིན། །
ཞེས་སོ། །
གཉིས་པ་༼སྒྲ་བཤད་༽ནི།
སེམས་ཅན་སྐྱེ་བའི་རིམ་པ་དང་ཆོས་མཐུན་པར་གདན་དང་ཕྱག་མཚན་དང་ས་བོན་ལ་སོགས་པའི་རིམ་པས། ལྷའི་རྣམ་པ་ཞལ་ཕྱག་སོགས་ཀྱིས་སྤྲས་པར་རྟོག་པས་ཀུན་ཏུ་བརྟགས་སུ་བསྐྱེད་ནས། དེའི་གསལ་སྣང་གཙོ་བོར་སྒོམ་པའི་རིམ་པ་ཡིན་པས་ན་བསྐྱེད་རིམ་དང༌། འཆི་བའི་བསྡུ་རིམ་དག་དང་ཆོས་མཐུན་པར་བསྐྱེད་རིམ་གྱི་ཁ་དོག་དང་དབྱིབས་ལ་སོགས་པ་ཐིག་ལེ་དང་ནཱ་དའི་བར་བསྡུས་ཏེ་སྒོ་གསུམ་གྱི་སྤྲོས་པ་རིམ་གྱིས་འགགས་ཤིང་རྫོགས་ནས་སྤྲོས་མེད་ནམ་མཁའ་ལྟ་བུ་ལ་མཉམ་པར་འཇོག་པའི་རིམ་པ་ཡིན་པས་ན་རྫོགས་རིམ་ཞེས་བྱ་སྟེ། ཤནྟི་པས། སྔགས་དང་མཚན་མ་ལ་སོགས་པའི་རིམ་གྱིས་ལྷའི་རྣམ་པར་བསྐྱེད་པ་ནི་རྣལ་འབྱོར་པའི་བསྐྱེད་པ་སྟེ། དེ་གང་ལ་ཡོད་པ་དེ་ནི་བསྐྱེད་པའི་རིམ་པའོ། །རྫོགས་པ་ནི་ལྷན་ཅིག་སྐྱེས་པ་སྟེ་སྒྲུབ་པ་པོ་ལ་སོགས་པའི་རང་བཞིན་ལྷན་ཅིག་སྐྱེས་པ་དེ་ཉིད་ལ་སོགས་པ་དེ་ཁོ་ན་ཉིད་ཀྱི་རང་བཞིན་དུ་མོས་ཏེ་གང་དུ་རྣལ་འབྱོར་པས་བསྒོམ་པར་བྱ་བ་དེ་རྫོགས་པའི་རིམ་པའོ། །ཞེས་དང༌། སྐལ་བཟང་རྡོ་རྗེས། བསྐྱེད་པ་ནི་ཟླ་བ་ལ་སོགས་པ་བསྐྱེད་པས་ན་བསྐྱེད་པའོ། །གཞན་ནི་རིམ་པའོ། །རྫོགས་པ་ནི་སྟོང་པ་ཆེན་པོའི་ཡེ་ཤེས་ཏེ་དེ་ནི་ཐབས་ལ་རྫོགས་པར་ཡོད་པའམ། ཡང་ན་དེ་རྫོགས་པས་ཡོན་ཏན་རྫོགས་པའི་ཕྱིར་རྫོགས་པའོ། །གཞན་ནི་རིམ་པའོ། །ཞེས་སོ། །
གསུམ་པ་༼གྲངས་ངེས་༽ནི།
གསང་ཆེན་བླ་ན་མེད་པའི་གྲོལ་བྱེད་ཀྱི་ལམ་ལ་བསྐྱེད་རིམ་དང་རྫོགས་རིམ་གཉིས་སུ་གྲངས་ངེས་ཏེ། བརྟག་གཉིས་ལས།
བསྐྱེད་པའི་རིམ་པ་ཉིད་དང་ནི། །
རྫོགས་པ་ཡི་ཡང་རིམ་པ་ཉིད། །
རིམ་གཉིས་མཉམ་པར་བཞག་ནས་ནི། །
རྡོ་རྗེ་ཅན་གྱིས་ཆོས་བཤད་དོ། །
ཞེས་དང༌། གསང་འདུས་རྒྱུད་ཕྱི་མ་ལས།
སངས་རྒྱས་རྣམས་ཀྱིས་ཆོས་བསྟན་པ། །
རིམ་པ་གཉིས་ལ་ཡང་དག་གནས། །
བསྐྱེད་པ་ཡི་ནི་རིམ་པ་དང༌། །
དེ་བཞིན་རྫོགས་པའི་རིམ་ཉིད་དོ། །
ཞེས་སོ། །དེ་ཡང་སྤང་བྱ་ལ་ཐ་མལ་དུ་ཞེན་པའི་རྣམ་རྟོག་དང་གྱ་ནོམ་ལྷར་ཞེན་གྱི་རྣམ་རྟོག་གཉིས་སུ་ངེས་པས་དེ་སྤོང་བྱེད་ཀྱི་གཉེན་པོ་རིམ་གཉིས་སུ་ངེས་ཏེ། གུར་ལས།
ཐ་མལ་རྣམ་རྟོག་གཞོམ་དོན་དུ། །
ཡང་དག་སྒོམ་པ་རབ་བསྒྲགས་ཀྱི། །
རང་བཞིན་གནས་སྐབས་སྒོམ་པ་ནི། །
བསྒོམ་པ་མ་ཡིན་མི་བསྒོམ་མིན། །
ཞེས་སོ། །གཞན་ཡང་འཐོབ་བྱའི་འབྲས་བུ་ལ་ཐུན་མོང་གི་དངོས་གྲུབ་དང་མཆོག་གི་དངོས་གྲུབ་གཉིས་སུ་ངེས་པས་དེ་སྒྲུབ་བྱེད་ཀྱི་ཐབས་རིམ་གཉིས་སུ་ངེས་ཏེ། གསང་འདུས་རྒྱུད་ཕྱི་མར།
ཐུན་མོང་མཆོག་གི་དབྱེ་བ་ཡིས། །
བསྙེན་པ་རྣམ་པ་གཉིས་སུ་འདོད། །
ཐུན་མོང་པ་ནི་རྡོ་རྗེ་བཞི། །
མཆོག་ནི་ཡན་ལག་དྲུག་གིས་སོ། །
ཞེས་སོ། །
བཞི་པ་༼གོ་རིམ་༽ནི།
ཐ་མལ་པའི་གང་ཟག་ཞིག་གི་སྔགས་བླ་མེད་ཀྱི་གྲོལ་ལམ་ཉམས་སུ་ལེན་པའི་གོ་རིམ་ལ་དང་པོར་བསྐྱེད་རིམ་དང་དེ་ནས་རྫོགས་རིམ་སྒོམ་པ་ཡིན་ཏེ། རིམ་ལྔ་ལས།
བསྐྱེད་པའི་རིམ་ལ་ལེགས་གནས་ཤིང༌། །
རྫོགས་པའི་རིམ་པ་འདོད་རྣམས་ལ། །
ཐབས་འདི་རྫོགས་པའི་སངས་རྒྱས་ཀྱིས། །
སྐས་ཀྱི་རིམ་པ་ལྟ་བུར་གསུངས། །
ཞེས་སོ། །དེའི་དོན་ཡང་དང་པོར་སྤྲོས་བཅས་ཀྱི་རྣལ་འབྱོར་བསྒོམས་ནས་ཐ་མལ་གྱི་རྣམ་རྟོག་སྦྱངས་ཏེ། རྣམ་རྟོག་གི་རང་བཞིན་ཤེས་པ་ན་སྤྲོས་མེད་རྣམ་པར་མི་རྟོག་པ་བསྒོམས་ནས་གྲོལ་བར་བྱེད་པ་སྟེ། རྡོ་རྗེ་སྙིང་འགྲེལ་ལས།
རྣམ་རྟོག་བག་ཆགས་ཀྱིས་བཅིངས་ལ། །
ཐོག་མར་རྟོག་པའི་ཆོ་ག་བསྟན། །
རྣམ་རྟོག་རང་བཞིན་ཤེས་པ་ན། །
མི་རྟོག་པ་ལ་རྣམ་འཇུག་བྱ། །
ཞེས་སོ། །དེ་ཡང་ཀླུ་སྒྲུབ་ཡབ་སྲས་ལ་སོགས་པ་མང་པོས་དང་པོར་བསྐྱེད་རིམ་བརྟན་པར་བྱས་ནས་རྫོགས་རིམ་བསྒོམ་པར་བཤད་དེ། དེའི་དོན་ནི་སྔར་མ་སྦྱངས་པའི་དབང་པོ་རྟུལ་པོ་དག་གིས་ཐེམ་སྐས་ལ་འཛེག་པ་ལྟར་རྣལ་འབྱོར་སྔ་མ་སྔ་མ་བརྟན་ནས་ཕྱི་མ་ཕྱི་མ་ལ་བསླབ་དགོས་པ་ལ་དགོངས། གྲུབ་ཆེན་མཚོ་སྐྱེས་དང་མི་ཐུབ་ཟླ་བ་ལ་སོགས་པས་ཐུན་སྟོད་ལ་བསྐྱེད་རིམ་དང་ཐུན་སྨད་ལ་རྫོགས་རིམ་བསྒོམ་པར་བཤད་དེ། དེའི་དོན་ནི་ཅུང་ཟད་གོམས་པའམ་དབང་པོ་འབྲིང་པོས་གོམ་པ་འདོར་བ་ལྟར་རིམ་གཉིས་རེས་འཇོག་ཏུ་བསླབས་པས་རུང་བ་ལ་དགོངས། བོད་ཀྱི་བླ་མ་འགའ་ཞིག་ཐོག་མ་ཉིད་ནས་རིམ་གཉིས་ཅིག་ཅར་དུ་བསྒོམ་པར་བཞེད་དེ། དེའི་དོན་རབ་ཏུ་གོམས་པའི་དབང་པོ་རྣོན་པོས་བྱ་འཕུར་བའི་ཚེ་གཤོག་པ་གཉིས་དུས་གཅིག་ཏུ་བརྐྱང་བ་ལྟར་རིམ་གཉིས་ཟུང་འཇུག་ཏུ་བསྒོམས་པས་ཆོག་པ་ལ་དགོངས་ཏེ། འོན་ཀྱང་གང་ཟག་རིམ་གྱིས་པ་གྲོལ་ལམ་ལ་སློབ་པ་ལ་ཐོག་མར་བསྐྱེད་རིམ་དང་དེ་ནས་རྫོགས་རིམ་ལ་སློབ་དགོས་པར་བཞེད་པ་མཐུན་ནོ། །
ལྔ་པ་༼སྒོམ་རིམ་༽ལ། ཐོག་མར་ཀུན་བཏགས་ཀྱི་བསྐྱེད་རིམ་དགོས་པའི་འཐད་པ། རྫོགས་རིམ་ཁྱད་པར་ཅན་སྐྱེས་ནས་བསྐྱེད་རིམ་ཙམ་པོ་བ་མི་དགོས་པའི་ཤེས་བྱེད། རིམ་གཉིས་ཟུང་འཇུག་ཏུ་སྒོམ་དགོས་པའི་རྒྱུ་མཚན་དང་གསུམ་གྱི། དང་པོ་༼ཐོག་མར་ཀུན་བཏགས་ཀྱི་བསྐྱེད་རིམ་དགོས་པའི་འཐད་པ་༽ནི།
རྡོ་རྗེ་སྙིང་པོས་བཅོས་ལྡན་འདས་ལ་བདེ་བ་ཆེན་པོ་ལྷན་ཅིག་སྐྱེས་པའི་དོན་རྫོགས་རིམ་ཉིད་ཡིན་པས་བསྐྱེད་རིམ་གྱིས་ཅི་ཞིག་བྱ་ཞེས་ཞུས་པ་ལ། ཁྱོད་རྫོགས་རིམ་ལ་དད་པའི་ཤུགས་ཀྱིས་བསྐྱེད་རིམ་ལས་ཉམས་སོ་ཞེས་གསུངས་ནས་བསྐྱེད་རྫོགས་གཉིས་མེ་ཏོག་དང་མེ་ཏོག་གི་དྲི་བཞིན་དུ་རྟེན་དང་བརྟེན་པར་གསུངས་ཏེ། བརྟག་གཉིས་ལས།
རྫོགས་པའི་རིམ་པའི་རྣལ་འབྱོར་འདི། །
དེ་ཡི་བདེ་བ་བདེ་ཆེན་བརྗོད། །
རྫོགས་པ་སྒོམ་པ་མེད་པ་སྟེ། །
བསྐྱེད་པ་ཡིས་ནི་ཅི་ཞིག་འཚལ། །
བཅོམ་ལྡན་འདས་ཀྱིས་བཀའ་བསྩལ་པ། །
ཨེ་མ་བྱང་ཆུབ་སེམས་དཔའ་ཆེ། །
དད་པའི་ཤུགས་ཀྱིས་རབ་ཏུ་ཉམས། །
ལུས་ཀྱི་དངོས་མེད་ག་ལ་བདེ། །
བདེ་བ་སྨྲ་བར་མི་ནུས་སོ། །
ཁྱབ་དང་ཁྱབ་བྱེད་ཚུལ་གྱིས་ནི། །
བདེ་བས་འགྲོ་བ་ཁྱབ་པ་ཉིད། །
ཇི་ལྟར་མེ་ཏོག་ལ་གནས་དྲི། །
མེ་ཏོག་དངོས་མེད་ཤེས་མི་འགྱུར། །
དེ་བཞིན་གཟུགས་སོགས་དངོས་མེད་པས། །
བདེ་བ་ཉིད་ཀྱང་དམིགས་མི་འགྱུར། །
ཞེས་སོ། །དེ་ཡང་རྣམ་རྟོག་གི་རྒྱར་ཚུད་པའི་ཐ་མལ་གྱི་གང་ཟག་གིས་དང་པོ་ཉིད་ནས་རྣམ་པར་མི་རྟོག་པའི་རྫོགས་རིམ་ལ་སློབ་མི་ནུས་པས་ཐོག་མར་རྣམ་རྟོག་སྦྱང་བའི་དོན་དུ་བསྐྱེད་རིམ་སྒོམ་དགོས་ཏེ། རྡོ་རྗེ་སྙིང་འགྲེལ་ལས།
རྣམ་རྟོག་རྒྱ་རུ་ཚུད་པ་ཡི། །
འགྲོ་བ་གསུམ་པོ་རྣམ་གཟིགས་ནས། །
ཇི་ལྟ་ཇི་སྙེད་གྲོལ་འགྱུར་བའི། །
དེ་དང་དེ་ཡི་ཐབས་བསྟན་ཏོ། །
རྣམ་རྟོག་བག་ཆགས་ཀྱིས་བཅིངས་ལ། །
ཐོག་མར་རྟོག་པའི་ཆོ་ག་བསྟན། །
ཞེས་སོ། །དང་པོར་བསྐྱེད་རིམ་གྱིས་རྣམ་རྟོག་སྦྱངས་ཏེ་དེ་ནས་མི་རྟོག་པ་རྫོགས་རིམ་སྒོམ་པ་ནི་དཔེར་ན་དང་པོར་ཞིང་ས་སྦྱོང་པའི་དོན་དུ་ཀོ་ཊ་པ་བཏབ་ནས་སྦྱངས་ཟིན་པའི་ཞིང་ལ་ས་ལུའི་ས་བོན་འདེབས་པ་ལྟ་བུ་ཡིན་ཏེ། དེ་ཉིད་ལས།
དང་པོར་ཞིང་རྣམས་སྦྱང་དོན་དུ། །
ཀོ་ཊ་པ་རྣམས་འདེབས་བྱེད་ཅིང༌། །
ཕྱིས་ནས་སྦྱངས་པའི་ཞིང་ལ་ནི། །
ས་ལུའི་ས་བོན་འདེབས་པ་བཞིན། །
ཞེས་སོ། །
གཉིས་པ་༼རྫོགས་རིམ་ཁྱད་པར་ཅན་སྐྱེས་ནས་བསྐྱེད་རིམ་ཙམ་པོ་བ་མི་དགོས་པའི་ཤེས་བྱེད་༽ནི།
རྣལ་མའམ་མ་བཅོས་པའི་རྫོགས་རིམ་གྱི་རྟོགས་པ་བརྟན་པོ་ཁྱད་པར་ཅན་མ་སྐྱེས་བར་དུ་དེ་བསྐྱེད་པའི་ཕྱིར་ཀུན་བཏགས་ཀྱི་བསྐྱེད་རིམ་བཅོས་མ་ལ་བརྟེན་དགོས་ཀྱང༌། དེ་སྐྱེས་ནས་རྟོག་བཏགས་ཀྱི་བསྐྱེད་རིམ་ཙམ་པོ་བ་ལ་སོགས་པ་བཅོས་མའི་རྣལ་འབྱོར་དག་ཆེད་དུ་སྒོམ་མི་དགོས་ཏེ། དཔེར་ན་ཆུ་བོའི་ཕ་རོལ་ཏུ་སྒྲོལ་བ་གཟིངས་ལ་བརྟེན་དགོས་ཀྱང་ཕ་རོལ་ཏུ་ཕྱིན་ནས་གཟིངས་ལ་བརྟེན་མི་དགོས་པ་ལྟར་རོ། །དེ་སྐད་དུ་རྡོ་རྗེ་མཁའ་འགྲོ་ལས།
རྣལ་མའི་སྦྱོར་བ་རྟོགས་བྱའི་ཕྱིར། །
བཅོས་མ་ཡི་ནི་སྒོམ་པ་དང༌། །
བཅོས་མ་ཡི་ནི་བཟླས་པ་བྱ། །
བཅོས་མའི་སྦྱོར་བའི་ཕྱི་རོལ་བ། །
རྣལ་མའི་སྦྱོར་བ་རྟོགས་གྱུར་པས། །
བཅོས་མ་དག་ནི་མི་བྱ་འོ། །
དཔེར་ན་གཟིངས་ལ་འཇུས་ནས་ནི། །
ཆུ་ཡི་ཕ་རོལ་འགྲོ་བར་བྱེད། །
ཕ་རོལ་བྱིན་ནས་འདོར་བ་ལྟར། །
བཅོས་མ་དག་ཀྱང་དེ་བཞིན་ནོ། །
ཞེས་སོ། །དེས་ན་བཅོས་མའི་རྣལ་འབྱོར་རྣམས་ལས་དང་པོ་བ་རྗེས་སུ་བཟུང་བ་ལ་བསྔགས་པ་ཡིན་གྱི། རྣལ་མའི་རྫོགས་རིམ་ཁྱད་པར་ཅན་སྐྱེས་ནས་བཅོས་མ་ཉིད་ལ་འཇུག་པ་ནི་དོན་དམ་མི་ཤེས་ཤིང་ཉོན་མོངས་པ་དང་སྡུག་བསྔལ་གྱི་རྒྱུ་བྱེད་དེ། དེ་ཉིད་ལས།
དཀྱིལ་འཁོར་ལ་སོགས་ལས་གང་ནི། །
བཅོམ་མའི་སེམས་ཀྱིས་གང་བྱེད་པ། །
ཕྱི་རོལ་ལས་རྣམས་གསལ་བྱེད་པས། །
དང་པོའི་ལས་ཅན་རྣམས་ལ་བསྔགས། །
དངོས་གྲུབ་དེ་ཀུན་འདིར་གནས་པས། །
རྒྱལ་བའི་དངོས་ཉིད་རིག་ལ་མིན། །
ཞེས་དང༌།
སྐྱེས་བུས་བཅོས་མའི་བྱ་བ་རྣམས། །
རྒྱུད་ཀྱི་རྗེས་སུ་འབྲངས་ནས་ནི། །
འབད་པས་སྡུག་བསྔལ་སློང་བར་བྱེད། །
དེ་ཕྱིར་དཀྱིལ་འཁོར་ལ་སོགས་པ། །
བྱ་བའི་ཆོ་ག་ལ་འབད་པ། །
ཐར་པ་དང་བྲལ་ཕྱི་རོལ་ཏེ། །
སྐྱེས་བུ་ཉོན་མོངས་འབའ་ཞིག་བྱེད། །
ཅེས་སོ། །
གསུམ་པ་༼རིམ་གཉིས་ཟུང་འཇུག་ཏུ་སྒོམ་དགོས་པའི་རྒྱུ་མཚན་༽ནི།
རྫོགས་རིམ་དང་བྲལ་བའི་བསྐྱེད་རིམ་ལྷའི་རྣམ་པར་རྟོག་པས་བཏགས་པ་ཙམ་གྱིས་ནི་འཇིག་རྟེན་པའི་དངོས་གྲུབ་ཙམ་འགྲུབ་ཀྱང་མཆོག་གི་དངོས་གྲུབ་མི་འཐོབ་སྟེ། དུས་འཁོར་འགྲེལ་ཆེན་ལས།
གཟུགས་ལ་སོགས་པ་རྟོག་པའི་དཀྱིལ་འཁོར་གྱི། །
འཁོར་ལོ་བསྒོམ་པ་གོམས་པར་གྱུར་པས་ནི། །
གྲུབ་པ་འཇིག་རྟེན་པ་དག་འགྲུབ་འགྱུར་ཏེ། །
འདོད་པའི་དངོས་གྲུབ་ཆེན་པོ་ག་ལ་ཞིག །
ཅེས་སོ། །དེ་ཡང་ཀོ་ཊ་པའི་ས་བོན་ལས་ཀོ་ཊ་པ་ཉིད་འབྱུང་གི་ས་ལུའི་འབྲས་བུ་མི་འབྱུང་བ་ལྟར་རྣམ་རྟོག་གི་ས་བོན་ལས་འབྲས་བུ་རྣམ་རྟོག་དང་བཅས་པ་ཞིག་མིན་པ་མི་འབྱུང་ཞིང༌། ཐ་མལ་པའི་རྣམ་རྟོག་གི་རྒྱུན་ནི་སྡུག་བསྔལ་གྱི་རྩ་བ་ཡིན་ཏེ། རྡོ་རྗེ་སྙིང་འགྲེལ་ལས།
ཀོ་ཊ་པ་ཡི་ས་བོན་ལས། །
ས་ལུའི་འབྲས་བུ་འབྱུང་བ་མེད། །
རྣམ་རྟོག་ས་བོན་ལས་བྱུང་བའི། །
འབྲས་བུ་རྣམ་རྟོག་བཅས་པ་འགྱུར། །
ཞེས་དང༌། སྒྲུབ་ཐབས་ཀུན་བཟང་ལས། ཐ་མལ་རྣམ་རྟོག་རྒྱུན་ལས་གཞན་པ་ཡི། །སྲིད་པའི་སྡུག་བསྔལ་ཅི་ཡང་ཡོད་མ་ཡིན། །ཞེས་སོ། །དེས་ན་ཐོག་མ་ཉིད་ནས་ཟབ་ཅིང་རྒྱ་ཆེ་བའི་ཆོས་རྣམས་ཉམས་སུ་ལེན་པའི་སྐལ་བ་མེད་པ་དག་ལ་ཕྱག་རྒྱ་དང་དཀྱིལ་འཁོར་ལ་སོགས་པའི་རྟོག་བརྟགས་ཀྱི་བསྐྱེད་རིམ་བསྟན་ནས་བློ་རིམ་པས་སྦྱང་བ་ཡིན་གྱི། རྣམ་པ་ཀུན་ཏུ་ཕྱག་རྒྱ་དང་དཀྱིལ་འཁོར་བསྒོམ་པ་ཁོ་ནས་འཚང་རྒྱ་བར་སྟོན་པའི་སློབ་དཔོན་ནི་བདུད་ཀྱི་རིགས་ལྟ་བུར་གསུངས་ཏེ། སྙིང་འགྲེལ་ལས།
ཟབ་ཅིང་རྒྱ་ཆེའི་ཆོས་རྣམས་ལ། །
སྐལ་བ་བྲལ་བའི་བདག་ཉིད་ལ། །
ཕྱག་རྒྱ་དཀྱིལ་འཁོར་སྔགས་སོགས་གང༌། །
ཡིད་འོང་བདག་གིས་བསྟན་པ་ཡིན། །
ཕྱག་རྒྱ་དཀྱིལ་འཁོར་སྔགས་སོགས་ཀྱིས། །
སངས་རྒྱས་རྡོ་རྗེ་སེམས་དཔའ་སོགས། །
སྟོན་པར་བྱེད་པ་མ་འོངས་པའི། །
སློབ་དཔོན་རྣམས་ནི་བདུད་ཀྱི་རིས། །
ཞེས་སོ། །ཡང་བསྐྱེད་རིམ་དང་བྲལ་བའི་རྫོགས་རིམ་ཁོ་ནས་ཀྱང་མཆོག་མི་འཐོབ་སྟེ། འབྲས་དུས་སུ་ཟུང་འཇུག་རྡོ་རྗེ་འཆང་འཐོབ་པར་བྱེད་པ་ལ་ལམ་དུས་སུ་བསྐྱེད་རྫོགས་ཟུང་འཇུག་ཏུ་བསྒོམ་དགོས་པས་སོ། །དེ་ལྟར་ཡང་བརྟག་གཉིས་ལས།
རྫོགས་པའི་རིམ་པའི་རྣལ་འབྱོར་འདི། །
དེ་ཡི་བདེ་བ་བདེ་ཆེན་བརྗོད། །
རྫོགས་པ་བསྒོམ་པ་མེད་པ་སྟེ། །
བསྐྱེད་པ་ཡིས་ནི་ཅི་ཞིག་འཚལ། །
ཞེས་ཞུས་པའི་ལན་དུ་བསྐྱེད་རྫོགས་གཉིས་མེ་ཏོག་དང་མེ་ཏོག་གི་དྲི་བཞིན་དུ་རྟེན་དང་བརྟེན་པར་གསུངས་སོ། །གཞན་ཡང་བསྐྱེད་རིམ་དང་བྲལ་བའི་རྫོགས་རིམ་ནི་སྣང་ཕྱོགས་ལྷའི་རྣམ་པ་ཙམ་ཡང་མི་དམིགས་པའི་མི་རྟོག་པ་ཁོ་ནར་ཟད་ལ། དེས་ནི་སངས་རྒྱས་མི་འཐོབ་སྟེ། སཾ་བུ་ཏྲིར། རྣམ་མི་རྟོག་ལས་སངས་རྒྱས་མིན། །རྣམ་རྟོག་བཅས་ལས་དེ་བཞིན་མིན། །ཞེས་སོ། །དེས་ན་བསྐྱེད་རིམ་ནི་ཟུང་འཇུག་གི་སྐུ་སྒྲུབ་པའི་ཐབས་དང་རྫོགས་རིམ་ནི་དེའི་ཤེས་རབ་ཡིན་པས་དེ་གཉིས་ཟུང་འཇུག་ཏུ་བསྒོམ་དགོས་ཏེ། ལམ་སྒྲོན་ལས།
ཤེས་རབ་བྲལ་བའི་ཐབས་དག་དང༌། །
ཐབས་དང་བྲལ་བའི་ཤེས་རབ་ཀྱིས། །
གང་ཕྱིར་འཆིང་བ་ཞེས་གསུངས་པས། །
དེ་བས་གཉིས་ཀ་སྤང་མི་བྱ། །
ཞེས་སོ། །འོ་ན་རྫོགས་རིམ་ཁྱད་པར་ཅན་སྐྱེས་ནས་རྟོག་བརྟགས་ཀྱི་བསྐྱེད་རིམ་མི་དགོས་པ་དང་མི་འགལ་ལམ་སྙམ་ན། དེའི་ཚེ་རྟོག་བརྟགས་ཁོ་ནའི་བསྐྱེད་རིམ་ཆེད་དུ་བསྒོམ་མི་དགོས་པ་ཡིན་གྱི། སྣང་ཕྱོགས་ལྷའི་འཁོར་ལོ་སྒྱུ་མ་ལྟ་བུའི་བསྐྱེད་རིམ་དུ་འཆར་བ་དགོས་ཏེ། རིམ་ལྔར།
སྔགས་དང་ཕྱག་རྒྱ་སྦྱོར་བ་དང༌། །
དཀྱིལ་འཁོར་ལ་སོགས་རྣམ་རྟོག་དང༌། །
སྦྱིན་སྲེག་གཏོར་མ་ལ་སོགས་ཀུན། །
རྟག་ཏུ་སྒྱུ་མ་བཞིན་དུ་བྱ། །
ཞེས་པ་ནས།
འདིར་ནི་མང་དུ་སྨོས་ཅི་དགོས། །
རྡོ་རྗེ་ཐེག་པར་རྣལ་འབྱོར་པས། །
དེ་ཉིད་གང་གང་དམིགས་བྱ་བ། །
དེ་དེ་སྒྱུ་མ་བཞིན་དུ་བྱ། །
ཞེས་སོ། །
གཉིས་པ་རིམ་གཉིས་སོ་སོའི་རྣམ་གཞག་ལ། བསྐྱེད་རིམ་གྱི་རྣམ་གཞག རྫོགས་རིམ་གྱི་རྣམ་གཞག ལམ་ལ་བོགས་དབྱུང་བའི་སྤྱོད་པ་གསུམ་ལས། དང་པོ་༼བསྐྱེད་རིམ་གྱི་རྣམ་གཞག་༽ལ། བསྐྱེད་རིམ་སྤྱིའི་ཆིངས་དང༌། ལྷའི་སྒྲུབ་ཐབས་གཉིས་ཀྱི། དང་པོ་༼བསྐྱེད་རིམ་སྤྱིའི་ཆིངས་༽ནི།
སྤྱིར་བསྐྱེད་རིམ་སྡུད་པའི་ཆིངས་ལ་ཏིང་ངེ་འཛིན་གསུམ་ནི། རྡོར་ཕྲེང་ལས།
དང་པོའི་སྦྱོར་བ་མདོར་བསྡུས་པས། །
དེ་བཞིན་དཀྱིལ་འཁོར་རྒྱལ་པོ་མཆོག །
ལས་ཀྱི་རྒྱལ་མཆོག་རྣལ་འབྱོར་མཆོག །
ཅེས་སོ། །དེ་ཡང་གཞལ་ཡས་ཁང་ནས་གཙོ་བོ་ཡབ་ཡུམ་བསྐྱེད་པའི་བར་དང་པོའི་སྦྱོར་བ་དང༌། དེ་ནས་དཀྱིལ་འཁོར་པ་རྫོགས་པར་བསྐྱེད་དེ་རང་གནས་སུ་བཀོད་པའི་བར་དཀྱིལ་འཁོར་རྒྱལ་མཆོག་དང༌། དེ་ནས་ཡེ་ཤེས་པ་གཞུག་པ་སོགས་ཀྱི་ཆོ་ག་ལྷག་མ་རྣམས་ལས་རྒྱལ་མཆོག་ཏུ་བཤད་དོ། །བསྙེན་སྒྲུབ་ཡན་ལག་བཞི་ནི། གསང་འདུས་རྒྱུད་ཕྱི་མ་ལས།
བསྙེན་པའི་ཆོ་ག་དང་པོ་སྟེ། །
ཉེ་བར་སྒྲུབ་པ་གཉིས་པ་ཡིན། །
སྒྲུབ་པ་ཡང་ནི་གསུམ་པ་ཡིན། །
སྒྲུབ་པ་ཆེན་པོ་བཞི་པ་འོ། །
ཞེས་སོ། །དེ་ཡང་སྟོང་ཉིད་བསྒོམས་པ་ནས་གཞལ་ཡས་ཁང་གདན་བཅས་བསྐྱེད་པའི་བར་བསྙེན་པ་དང༌། གཙོ་བོ་བསྐྱེད་པ་ནས་སྐྱེ་མཆེད་བྱིན་གྱིས་རློབ་པའི་བར་ཉེར་སྒྲུབ་དང༌། སྐུ་གསུང་ཐུགས་བྱིན་གྱིས་བརླབ་པ་སོགས་སྒྲུབ་པ་དང༌། དབང་བསྐུར་བ་སོགས་སྒྲུབ་པ་ཆེན་པོ་བཤད་ལ། ཁ་ཅིག་ཏུ་དམ་ཚིག་པ་བསྐྱེད་པ་བསྙེན་པ་དང་སྐྱེ་མཆེད་བྱིན་གྱིས་བརླབ་པ་ཉེར་སྒྲུབ་ཏུ་ཡང་བཤད་དོ། །རྣལ་འབྱོར་བཞི་ནི། དགྲ་ནག་ལས།
དང་པོར་བསྒོམ་པ་རྣལ་འབྱོར་ཏེ། །
གཉིས་པ་རྗེས་ཀྱི་རྣལ་འབྱོར་ཡིན། །
གསུམ་པ་ཤིན་ཏུ་རྣལ་འབྱོར་ཏེ། །
བཞི་པ་རྣལ་འབྱོར་ཆེན་པོ་འོ། །
ཞེས་སོ། །དེ་ཡང་རྟེན་གཞལ་ཡས་ཁང་ནས་རྒྱུ་རྡོ་རྗེ་འཛིན་པ་བསྐྱེད་པའི་བར་རྣལ་འབྱོར་དང༌། དེ་ནས་འབྲས་བུ་རྡོ་རྗེ་འཛིན་པ་བསྐྱེད་པ་རྗེས་སུ་རྣལ་འབྱོར་དང༌། དེ་ནས་དཀྱིལ་འཁོར་པ་རྫོགས་པར་བསྐྱེད་པ་ཤིན་ཏུ་རྣལ་འབྱོར་དང༌། དེ་ནས་སྐུ་གསུང་ཐུགས་བྱིན་གྱིས་བརླབ་པ་སོགས་ཀྱི་ཆོ་ག་ལྷག་མ་རྣམས་རྣལ་འབྱོར་ཆེན་པོ་བཤད་དོ། །ཡན་ལག་དྲུག་ནི། གུར་ལས།
སངས་རྒྱས་གནས་གཞི་རྫོགས་བྱས་ལ། །
ཀུན་ཏུ་བཟང་པོ་བདེན་པའི་དངོས། །
རྣམ་པ་ལྔ་པོ་བསྒོམས་བྱས་ཏེ། །
རང་ལྷག་ལྷ་ཡི་སྒྲུབ་ཐབས་བྱ། །
དེ་བཞིན་དཀྱིལ་འཁོར་རྣམ་བཀོད་ལ། །
མཆོད་བསྟོད་བདུད་རྩི་ལ་སོགས་པར། །
རིམ་པ་འདི་ཡིས་བསྒོམས་བྱས་ན། །
ཡན་ལག་དྲུག་གི་སྦྱོར་བར་འདོད། །
ཅེས་སོ། །དེ་ཡང་གཞལ་ཡས་ཁང་གདན་བཅས་བསྐྱེད་པ་རྣམ་སྣང་གི་ཡན་ལག་དང༌། ལྷ་ཐམས་ཅད་བསྐྱེད་ལ་ཡེ་ཤེས་པ་གཞུག་པ་རྡོར་སེམས་ཀྱི་ཡན་ལག་དང༌། དབང་བསྐུར་བ་མི་བསྐྱོད་པའི་ཡན་ལག་དང༌། བདུད་རྩི་མྱང་བ་འོད་དཔག་མེད་ཀྱི་ཡན་ལག་དང༌། མཆོད་པ་རིན་འབྱུང་གི་ཡན་ལག་དང༌། བསྟོད་པ་དོན་གྲུབ་ཀྱི་ཡན་ལག་སྟེ་དྲུག་ཏུ་བཤད་དོ། །
གཉིས་པ་༼ལྷའི་སྒྲུབ་ཐབས་༽ལ། གང་གིས་སྒྲུབ་པའི་གང་ཟག གང་དུ་སྒྲུབ་པའི་གནས། ཇི་ལྟར་སྒྲུབ་པའི་ཐབས་གསུམ་གྱི། དང་པོ་༼གང་གིས་སྒྲུབ་པའི་གང་ཟག་༽ནི།
རྟེན་གྱི་གང་ཟག་ཁྱད་པར་དང་ལྡན་པ་ཐུན་མོང་དང༌། ཐུན་མོང་མ་ཡིན་པའི་ལམ་གྱིས་རྒྱུད་སྦྱང་ཚུལ་དང་བཅས་པ་སྔར་བཤད་ཟིན་ལ། ཁྱད་པར་སྨིན་བྱེད་ཀྱི་དབང་ཐོབ་ཅིང་དབང་དུས་སུ་ཁས་བླངས་པའི་དམ་ཚིག་དང་སྡོམ་པ་ལ་གནས་པ་ཞིག་དགོས་ཏེ། མཉམ་སྦྱོར་ལས།
དཀྱིལ་འཁོར་དག་ཏུ་མ་ཞུགས་དང༌། །
དམ་ཚིག་རྣམས་ནི་སྤངས་པ་དང༌། །
གསང་བའི་དེ་ཉིད་མི་ཤེས་པས། །
བསྒྲུབས་ཀྱང་ཅི་ཡང་མི་འགྲུབ་བོ། །
ཞེས་སོ། །
གཉིས་པ་༼གང་དུ་སྒྲུབ་པའི་གནས་༽ནི།
ལས་དང་པོ་བས་དབེན་ཞིང་ཡིད་དང་མཐུན་པའི་གནས་རི་ཁྲོད་ལ་སོགས་པའམ་མ་རྙེད་ན་རང་གི་ཁྱིམ་དུ་མཚན་མོ་བསྒོམས་ཀྱང་རུང་སྟེ། གུར་ལས། མེ་ཏོག་འབྲས་བུས་བརྒྱན་པ་དང༌། །རི་ཁྲོད་དང་ནི་སྨན་ལྗོངས་སུ། །ཞེས་དང༌། བརྟག་གཉིས་སུ།
དང་པོ་གོམས་པར་བྱེད་དུས་ཀྱི། །
གནས་ནི་གང་དུ་བསྔགས་པའི་སེམས། །
གཅིག་ཏུ་མཉམ་བཞག་འགྲུབ་འགྱུར་བའི། །
གནས་ནི་བཟང་པོ་ངེས་པར་བརྟག །
རང་གི་ཁྱིམ་དུ་མཚན་དུས་སུ། །
ཞེས་སོ། །སེམས་ཅུང་ཟད་བརྟན་པ་ཐོབ་པས་ནི་དུར་ཁྲོད་ལ་སོགས་པའི་གནས་སུ་བསྒོམ་པ་བསྔགས་ཏེ། གུར་ལས།
ང་ནི་དུར་ཁྲོད་ཆུ་འགྲམ་དང༌། །
ནགས་ཚལ་སྐྱེ་བོ་གྲོང་མེད་དུ། །
བསྙེན་སྒྲུབ་ཅན་ལ་དངོས་གྲུབ་སྟེར། །
ཞེས་སོ། །
གསུམ་པ་༼ཇི་ལྟར་སྒྲུབ་པའི་ཐབས་༽ལ། སྒྲུབ་ཐབས་ཀྱི་སྔོན་འགྲོ། བསྐྱེད་རིམ་གྱི་དངོས་གཞི། ཐུན་མཚམས་ཀྱི་རྣལ་འབྱོར་གསུམ་ལས། དང་པོ་༼སྒྲུབ་ཐབས་ཀྱི་སྔོན་འགྲོ་༽ལ། བགེགས་ཞི་ཕྱིར་གཏོར་མ་སྦྱིན་པ། མཐུན་རྐྱེན་སྒྲུབ་ཕྱིར་ཚོགས་གཉིས་བསགས་པ། འགལ་རྐྱེན་སྤོང་ཕྱིར་སྲུང་འཁོར་བསྒོམ་པ་གསུམ་གྱི། དང་པོ་༼བགེགས་ཞི་ཕྱིར་གཏོར་མ་སྦྱིན་པ་༽ནི།
གནས་དེར་ཡོ་བྱད་ཐམས་ཅད་ཚོགས་པར་བྱས་ལ་གདན་དང་ཁ་བལྟ་ཕྱོགས་དང་འདུག་སྟངས་སོགས་ཀྱི་ཁྱད་པར་དང་ལྡན་པས་སྔོན་དུ་འབྱུང་པོ་ལ་གཏོར་མ་སྦྱིན་པར་བྱ་སྟེ། བརྟག་གཉིས་སུ། གལ་ཏེ་འདིས་གཏོར་མས་འབྱུང་པོ་ཐམས་ཅད་མཆོད་པར་བྱེད་ན་རྣལ་འབྱོར་པ་རྣམས་ལེགས་པར་འགྱུར་རོ། །ཞེས་དང༌། མཁའ་འགྲོ་རྒྱ་མཚོ་དང་ཁྱད་པར་གསལ་བྱེད་དང་མཚོ་སྐྱེས་ཀྱི་གཞུང་རྣམས་སུ་ཡང་སྒྲུབ་ཐབས་ཀྱི་དང་པོར་གཏོར་མ་སྦྱིན་པར་བཤད་དོ། །དགོས་པ་ནི་བགེགས་དང་ལོག་འདྲེན་གྱི་བར་ཆད་ཞི་བའི་དོན་དུ་ཡིན་ཏེ། བརྟག་གཉིས་སུ།
བགེགས་དང་ལོག་པར་འདྲེན་པ་ལས། །
སེམས་ཅན་རྣམས་ཀྱི་སྲོག་བསྲུང་ཕྱིར། །
རྡོ་རྗེ་སེམས་དཔས་གཏོར་མ་བསྟན། །
ཞེས་སོ། །
གཉིས་པ་༼མཐུན་རྐྱེན་སྒྲུབ་ཕྱིར་ཚོགས་གཉིས་བསགས་པ་༽ནི།
བསོད་ནམས་ཀྱི་ཚོགས་བསགས་པ་ལ། གུར་ལས།
བླ་མ་རྡོ་རྗེ་ཅན་མཆོད་ཅིང༌། །
བདུན་པོ་ཡོངས་སུ་དག་པར་བྱ། །
བྱང་ཆུབ་ཏུ་ནི་སེམས་བསྐྱེད་དེ། །
ཞེས་སོ། །དེ་ཡང་ཚོགས་བསགས་པའི་ཞིང་ནི། རང་གི་སྙིང་གའི་ས་བོན་གྱི་འོད་ཀྱིས་བླ་མ་དང་དཀྱིལ་འཁོར་གྱི་འཁོར་ལོ་མདུན་གྱི་ནམ་མཁར་སྤྱན་འདྲེན་པ་ཡིན་ལ། འགའ་ཞིག་ཏུ་ས་བོན་གྱི་འོད་ཟེར་ལས་ཚོགས་ཞིང་སྤྲུལ་པ་དང༌། དེའི་འོད་ཀྱིས་ཚོགས་ཞིང་སྣང་བར་བྱེད་པའང་འབྱུང་སྟེ། དེ་ཉིད་ལ་སྙིང་གའི་ས་བོན་ལས་སྤྲུལ་པའི་ལྷ་མོ་ལ་སོགས་པས་མཆོད་དེ་སྐྱབས་འགྲོ་སོགས་བྱ་བར་བཤད་དོ། །བདུན་རྣམ་དག་ནི། སྐྱབས་འགྲོ། མཆོདཔ། སྡིག་བཤགས། ཡི་རང༌། བསྔོ་བ། ཞུ་བ། གསོལ་བ་ལམ་བརྟེན་པ་རྣམས་ཡིན་ལ། འགའ་ཞིག་ལས་སྡོམ་པ་འཛིན་པར་ཡང་བཤད་དེ། མཐར་ཚོགས་ཞིང་སྤྱན་དྲངས་ན་གཤེགས་པ་དང༌། སྤྲུལ་ན་རང་ལ་བསྡུ་བ་དང༌། གསལ་བཏབ་ན་མི་དམིགས་པར་བྱའོ། །དེ་ནས་ཚད་མེད་བཞི་བསྒོམ་པ་ནི། བརྟག་གཉིས་སུ།
དང་པོར་བྱམས་པ་བསྒོམ་པར་བྱ། །
གཉིས་པར་སྙིང་རྗེ་རྣམ་བསྒོམ་ཞིང༌། །
གསུམ་པར་དགའ་བ་བསྒོམ་པ་དང༌། །
ཀུན་གྱི་མཐའ་ནི་བཏང་སྙོམས་སོ། །
ཞེས་དང༌། གུར་ལས། ཚངས་པའི་གནས་ནི་བཞི་པོ་ཡིས། །སེམས་ཀྱི་ངལ་ནི་བསོ་བར་བྱ། །ཞེས་སོ། །དེ་ནས་ཡེ་ཤེས་ཀྱི་ཚོགས་བསགས་པ་ལ། བརྟག་གཉིས་སུ། ཡང་ནི་སྟོང་པའི་བྱང་ཆུབ་སྟེ། །ཞེས་དང༌། གུར་དུ།
བདེན་རྫུན་རྣམ་པར་དཔྱད་པ་ཡིས། །
བརྟགས་པ་ཉེ་བར་མ་གོས་ཏེ། །
མ་སྐྱེས་པ་ཡི་སྦྱོར་བ་ཡིས། །
སྐྱེ་བ་འདིར་ནི་རབ་ཏུ་བརྗོད། །
ཅེས་སྟོང་པ་ཉིད་བསྒོམ་པར་བཤད་ལ། དེ་ཡང་སྭ་བྷཱ་ཝའམ་ཤཱུནྱ་ཏའི་སྔགས་བརྗོད་ཅིང་སྔགས་དོན་བསྒོམ་པར་བཤད་པ་ལས། སྭ་བྷཱ་ཝའི་སྔགས་དོན་ནི་གཟུང་འཛིན་གྱི་ཆོས་ཐམས་ཅད་རང་བཞིན་གྱིས་རྣམ་པར་དག་པ་སྟེ་རང་བཞིན་མེད་པ་སྟོང་པ་ཉིད་དུ་བསྒོམ་པ་དང༌། ཤཱུནྱ་ཏའི་སྔགས་དོན་ནི་དེ་ལྟ་བུའི་ཡུལ་སྟོང་ཉིད་དང་ཡུལ་ཅན་ཡེ་ཤེས་གཉིས་སུ་མི་ཕྱེད་པའི་རང་བཞིན་གྱི་བདག་ཉིད་དུ་བསྒོམ་པ་ཡིན་ལ། དེ་ཡང་ཆོས་ཐམས་ཅད་གདོད་མ་ནས་རང་གི་ངོ་བོའམ་རང་བཞིན་ནམ་བདག་ཉིད་དུ་གྲུབ་པ་མེད་པས་སྒྲོ་བཏགས་ཀྱི་སྤྲོས་པ་ཐམས་ཅད་དང་བྲལ་བ་སྐྱེ་མེད་སྟོང་པ་ཉིད་དུ་ཐག་ཆོད་པའི་ལྟ་བ་ལ་གོམས་པས་ནི་དེ་ཉིད་དྲན་པར་བྱེད་པ་དང༌། མ་གོམས་པས་ནི་གཞིགས་ནས་སྟོང་ཉིད་དུ་ངེས་པར་བྱ་དགོས་པར་གྲུབ་ཆེན་གྱི་གཞུང་ལས་བཤད་དེ། འདི་ལ་འགའ་ཞིག་སྟོང་ཉིད་བཙན་ཐབས་སུ་བསྒོམ་པ་དང་གཞིགས་ནས་བསྒོམ་པའི་ཐ་སྙད་བྱེད་དོ། །གཞུང་ཁ་ཅིག་ཏུ་སྐབས་འདིར་སྣོད་བཅུད་འོད་གསལ་དུ་བསྡུས་ནས་སྟོང་ཉིད་བསྒོམ་པར་བཤད་དེ། དེ་ལ་ནི་སྣོད་བཅུད་ཀྱི་སྣང་བ་འོད་གསལ་དུ་བསྡུས་ཏེ་མི་དམིགས་པ་དང་སྔགས་དོན་གྱི་སྟོང་ཉིད་དྲན་པ་གཉིས་ཀ་དགོས་སོ། །ཁ་ཅིག་འདི་འདྲའི་སྐབས་སུ་དག་པ་ལྷའི་རྟེན་དང་བརྟེན་པ་ལ་སོགས་པའི་གསལ་སྣང་བསྐྱེད་པ་ལ་མ་དག་པའི་སྣོད་བཅུད་ཐམས་ཅད་ཅི་ཡང་མེད་པའི་སྟོང་པར་བསྒོམ་པར་འདོད་པ་ནི་དོན་མིན་ནོ། །སྟོང་ཉིད་བསྒོམས་པའི་དགོས་པ་ནི། ཇོ་བོ་རྗེས། དེ་ལྟར་སྔགས་རྣམ་པ་གཉིས་ལན་གསུམ་དུ་བརྗོད་པ་ནི། སྟོང་པ་ཉིད་རྟོགས་ནུས་པ་དང༌། སྟོང་པ་ཉིད་ཀྱི་དྲན་པ་གསོ་བ་དང༌། གནས་པ་བརྟན་པ་དང༌། ཡེ་ཤེས་ཀྱི་ཚོགས་རྫོགས་པ་དང༌། ཐ་མལ་པའི་ལུས་ངག་ཡིད་གསུམ་གྱི་རྟོག་པ་སྤོང་བ་དང༌། རྟེན་དང་བརྟེན་པ་ཐམས་ཅད་སྟོང་པའི་རྣམ་འཕྲུལ་དུ་རྟོགས་པའི་ཕྱིར་རོ། །ཞེས་བཤད་པ་ལྟར་རོ། །
གསུམ་པ་༼འགལ་རྐྱེན་སྤོང་ཕྱིར་སྲུང་འཁོར་བསྒོམ་པ་༽ནི།
སྲུང་འཁོར་ཐུན་མོང་བ་ལ་སྣ་ཚོགས་རྡོ་རྗེའི་ས་གཞི་དང་ར་གུར་ལ་སོགས་པ་བསྒོམ་པ་སྟེ། བརྟག་གཉིས་ལས།
རེ་ཕས་ཉི་མ་སྔོན་དུ་རྣམ་བསྒོམས་ནས། །
ཉི་དེར་ཧཱུྃ་བྱུང་སྣ་ཚོགས་རྡོ་རྗེ་སྟེ། །
རྡོ་རྗེ་དེ་ཉིད་ཀྱི་ནི་ར་བ་དང༌། །
གུར་བཅིང་བ་ཡང་རྣམ་པར་བསྒོམ་པ་ཉིད། །
ཅེས་སོ། །སྲུང་འཁོར་ཁྱད་པར་བ་ནི་འཁོར་ལོ་སེར་པོ་རྩིབས་བཅུ་པའི་རྩིབས་ལ་ཁྲོ་བོ་བཅུ་བཀོད་ནས་བགེགས་རྣམས་རློག་པར་བྱེད་པ་སྟེ། གུར་ལས།
སྲུང་བའི་འཁོར་ལོ་གཟི་བརྗིད་ཆེ། །
བསྐལ་པའི་མེ་ལྟར་འབར་བ་སྟེ། །
འཁོར་ཞིང་རབ་ཏུ་མི་གཡོ་བ། །
ཞེས་དང༌། ཧཱུྃ་ནི་བཅུ་ཡི་སྦྱོར་བ་ཡིས། །ཁྲོ་བོ་བཅུ་ནི་རིམ་པས་དགོད། །ཅེས་སོགས་བཤད་པ་ལྟར་གསང་འདུས་ལས་ཀྱང་གསུངས་ལ། ཨ་བྷྱ་ཀ་རས་འཁོར་ལོའི་ལྟེ་བར་ཧཱུྃ་མཛད་དང་རྩིབས་ལ་ཁྲོ་བཅུ་བཀོད་པ་ནི་སྒྲུབ་ཐབས་ཕལ་ཆེར་གྱི་སྲུང་འཁོར་དུ་བཤད་ཅིང༌། བགེགས་ཀྱི་གནོད་པ་ཆེ་ན་བགེགས་དགུག་པ་དང་ཕུར་གདབ་སོགས་ཀྱང་བྱ་བར་བཤད་དོ། །བདེ་མཆོག་གི་སྐོར་ནས་ཐུན་མོང་བའི་སྲུང་འཁོར་གྱི་ནང་དུ་འཁོར་ལོ་རྩིབས་བརྒྱད་པ་དང་བཅུ་པ་ལ་ཁྲོ་བོ་བཀོད་དེ་ཕུར་གདབ་སོགས་བྱེད་པ་དང༌། ཞལ་བཞི་པའི་སྔགས་ལས་ཕྱོགས་མཚམས་བཅིངས་ཏེ་སླར་སྔགས་ལས་བྱུང་བའི་སྒོ་མཚམས་མས་ཕུར་གདབ་བྱེད་པ་སོགས་ཀྱི་སྲུང་འཁོར་དུ་མ་འབྱུང་ངོ༌། །ཁ་ཅིག་འདིར་ཁྲོ་བོ་བསྒོམ་པ་ལ་སྐྱེ་མཆེད་བྱིན་བརླབ་དང་ཡེ་ཤེས་པ་གཞུག་ཅིང་དབང་བསྐུར་བར་བྱེད་པ་ནི་ཁུངས་ཐུབ་ཕལ་ཆེར་ལས་མ་བཤད་པས་ཧ་ཅང་སྤྲོས་པའོ། །
གཉིས་པ་བསྐྱེད་རིམ་གྱི་དངོས་གཞི་ལ། བསྐྱེད་རིམ་གྱི་ཆོ་ག དེས་སྦྱང་གཞི་སྦྱོང་ཚུལ། སྒོམ་བཟླས་ཀྱི་རྣམ་དབྱེ་གསུམ་ལས། དང་པོ་༼བསྐྱེད་རིམ་གྱི་ཆོ་ག་༽ལ། རྟེན་གཞལ་ཡས་ཁང་བསྐྱེད་པ། བརྟེན་པ་ལྷ་བསྐྱེད་པ། རྫོགས་བྱེད་ཀྱི་ཡན་ལག་བཤད་པ་གསུམ་གྱི། དང་པོ་༼རྟེན་གཞལ་ཡས་ཁང་བསྐྱེད་པ་༽ནི།
བརྟག་གཉིས་ལས།
ནམ་མཁའི་དབུས་སུ་བྷ་ག་བསམ། །
དབུས་སུ་རྣམ་པར་བསྒོམ་པ་ནི། །
འཁོར་ལོ་སྔོན་དུ་ཅི་རིགས་པར། །
ལྷ་རྣམས་ཇི་ལྟར་འབྱུང་བ་ཉིད། །
འཁོར་ལོ་ས་དང་ཆུ་ནི་སྔོན། །
ཇི་ལྟར་རིགས་པར་བྱིན་ཟ་དང༌། །
ལྷ་རྣམས་ཀྱི་ནི་རླུང་ཆེན་དང༌། །
ཇི་ལྟར་སྒོམ་པ་པོ་འབྱུང་བའང༌། །
ཞེས་གསུངས་པ་ལྟར་གཞལ་ཡས་ཁང་བསྐྱེད་པའི་གཞིར་ཆོས་འབྱུང་དང་འབྱུང་བ་རིམ་བརྩེགས་ལ་སོགས་པ་བསྐྱེད་པ་གཞུང་ཕལ་ཆེར་དུ་བཤད་ཅིང༌། དེ་ལ་ཡང་འབྱུང་རིམ་ཞུ་བ་ལས་སྣ་ཚོགས་རྡོ་རྗེ་བསྐྱེད་ནས་དེའི་ལྟེ་བར་གཞལ་ཡས་ཁང་བསྐྱེད་པ་དང༌། ཆོས་འབྱུང་གི་ནང་དུ་སྣ་ཚོགས་པདྨ་དང་སྣ་ཚོགས་རྡོ་རྗེའི་ལྟེ་བར་འབྱུང་རིམ་སོགས་ཞུ་བ་ལས་གཞལ་ཡས་ཁང་བསྐྱེད་པ་དང༌། ཆོས་འབྱུང་གི་ནང་དུ་འབྱུང་རིམ་མེད་པར་སྣ་ཚོགས་པདྨ་དང་སྣ་ཚོགས་རྡོ་རྗེའི་སྟེང་དུ་གཞལ་ཡས་ཁང་བསྐྱེད་པ་དང༌། འབྱུང་རིམ་རི་རབ་དང་བཅས་པའི་སྟེང་དུ་སྣ་ཚོགས་པདྨ་དང་སྣ་ཚོགས་རྡོ་རྗེའི་ལྟེ་བར་གཞལ་ཡས་ཁང་དང་ལྷ་གཉིས་ཀ་དུས་གཅིག་ཏུ་བསྐྱེད་པའི་རྣམ་གཞག་མང་ལ། གཞལ་ཡས་ཁང་ཡང་བྷྲུྂ་ལས་བསྐྱེད་པ་དང་འཁོར་ལོ་ལས་བསྐྱེད་པ་དང་རྣམ་སྣང་ཞུ་བ་ལས་བསྐྱེད་པ་སོགས་སྣ་ཚོགས་བཤད་དོ། །གཞལ་ཡས་ཁང་ནི། བརྟག་གཉིས་ལས།
སྟོན་པས་དཀྱིལ་འཁོར་འདི་སྐད་གསུངས། །
གྲུ་བཞི་ཡང་དག་འབར་བ་ཉིད། །
སྒོ་བཞི་གཟི་བརྗིད་ཆེན་པོ་སྟེ། །
དོ་ཤལ་དོ་ཤལ་ཕྱེད་པས་བརྒྱན། །
ཕྲེང་བ་ལ་སོགས་རྔ་ཡབ་ལྡན། །
ཀ་བ་བརྒྱད་ཀྱིས་ཉེ་བར་བརྒྱན། །
ཞེས་དང༌། མངོན་བརྗོད་ལས།
ཟུར་བཞི་པ་ལ་སྒོ་བཞི་པ། །
རྟ་བབས་བཞིས་ནི་རྣམ་པར་བརྒྱན། །
དྲ་བ་དྲ་ཕྱེད་ཀྱིས་མཛེས་ཤིང༌། །
བ་དན་ཕྲེང་བས་རྣམ་པར་བརྒྱན། །
ཞེས་པ་སོགས་རྒྱུད་མཐའ་དག་དུ་གསུངས་སོ། །བདེ་དགྱེས་ལ་སོགས་པ་ལ་གཞལ་ཡང་ཁང་གི་ཕྱི་རོལ་དུ་དུར་ཁྲོད་བསྒོམ་པར་བཤད་དེ། སྡོམ་འབྱུང་ལས། རྡོ་རྗེ་ར་བའི་ནང་དུ་ནི། །དུར་ཁྲོད་བརྒྱད་ཀྱིས་བརྒྱན་པ་སྟེ། །ཞེས་དང༌། རྡོ་རྗེ་མཁའ་འགྲོར།
ཚོན་གྱི་ས་ཡི་ཉིས་འགྱུར་དུ། །
ཕྱི་རོལ་འོད་ཀྱི་དཀྱིལ་འཁོར་བྱ། །
འཁོར་ལོ་དེ་ཡི་ཕྱི་རོལ་དུ། །
ཤིང་ལ་སོགས་པའི་དུར་ཁྲོད་བྱ། །
ཞེས་སོ། །དེ་ཡང་གཞུང་སྔ་མས་དུར་ཁྲོད་རྡོ་རའི་ནང་དུ་བྱེད་པ་བསྟན་ལ་ཕྱི་མས་ནི་འོད་ཕྲེང་གི་ཕྱི་རོལ་དུ་བྱ་བར་བསྟན་ཏེ་གཅིག་ཏུ་མ་ངེས་སོ། །དུར་ཁྲོད་ནི། སྡོམ་འབྱུང་ལས།
གཏུམ་དྲག་དེ་བཞིན་ཚང་ཚིང་དང༌། །
རྡོ་རྗེ་འབར་བ་ཀེང་རུས་ཅན། །
དབང་ལྡན་དུ་ནི་མི་བཟད་བཞད། །
བྱིན་ཟ་རུ་ནི་བཀྲ་ཤིས་མཆོག །
མུན་པ་དྲག་པོ་བདེན་བྲལ་དུ། །
རླུང་ཕྱོགས་ཀཱི་ལི་ཀཱི་ལའི་སྒྲ། །
ཞེས་དང༌། དུར་ཁྲོད་རེ་ལ་ཤིང་དང་ཕྱོགས་སྐྱོང་ལ་སོགས་པའི་ཁྱད་པར་རྣམས་རྒྱས་པར་གསུངས་སོ། །དེ་ནས་གཞལ་ཡས་ཁང་གི་ནང་དུ་དཀྱིལ་འཁོར་པ་རྣམས་ཀྱི་གདན་པདྨ་ལ་སོགས་པ་ཡང་བསྒོམ་པར་བྱའོ། །
གཉིས་པ་༼བརྟེན་པ་ལྷ་བསྐྱེད་པ་༽ལ། ལྷ་བསྐྱེད་ཚུལ་གྱི་དབྱེ་བ་སྤྱིར་བསྟན་པ་དང༌། གཙོ་འཁོར་བསྐྱེད་ཚུལ་བྱེ་བྲག་ཏུ་བཤད་པ་གཉིས་ལས། དང་པོ་༼ལྷ་བསྐྱེད་ཚུལ་གྱི་དབྱེ་བ་སྤྱིར་བསྟན་པ་༽ལ། སྐྱེ་གནས་བཞི་དང་རྣམ་པ་མཐུན་པའི་བསྐྱེད་ཚུལ་དང༌། བསྐྱེད་ཆོག་གི་དབྱེ་བ་བཤད་པ་གཉིས་ཀྱི། དང་པོ་༼སྐྱེ་གནས་བཞི་དང་རྣམ་པ་མཐུན་པའི་བསྐྱེད་ཚུལ་༽ནི།
སྤྱིར་ལྷའི་བསྐྱེད་ཆོག་ལ་སྲིད་པར་སྐྱེ་བའི་ཚུལ་སྐྱེ་གནས་བཞི་ཡོད་པ་དང་རྣམ་པ་མཐུན་པར་ལྷའི་བསྐྱེད་ཆོག་ཀྱང་ཚུལ་མི་འདྲ་བ་དུ་མ་འབྱུང་སྟེ། དེ་ཡང་མངལ་སྐྱེས་ལ་ཕ་མའི་ཀུན་སྤྱོད་དམ་ཆགས་པའི་སྒྲས་བསྐུལ་བས་བར་དོའི་རྣམ་ཤེས་ཁམས་དཀར་དམར་གྱི་དབུས་སུ་ཞུགས་པ་ལས་སྐྱེ་བ་འཛིན་པ་ལྟར། ཐིག་ལེར་ཞུ་བ་གླུས་བསྐུལ་ནས་ཟླ་ཉི་ཕྱག་མཚན་ས་བོན་དང་བཅས་པ་ལས་ལྷའི་སྐུར་བསྐྱེད་པ་དང༌། ཡང་ན་ཕ་མའི་ཁམས་དཀར་དམར་ལས་མངལ་དུ་སྐྱེ་བ་བཟུང་སྟེ་ཕྱིར་འབྱུང་བ་ལྟར། ཡབ་ཡུམ་སྙོམས་པར་ཞུགས་པའི་བྱང་སེམས་ལས་བྱུང་བའི་ལྷ་མངལ་ནས་སྤྲོ་བ་ལ་སོགས་པ་སྟེ། ངེས་བརྗོད་བླ་མ་ལས། མངལ་སྐྱེས་གླུ་ཡི་སྤྱོད་པ་ཡིས། །བསྒོམ་པ་རྣམས་ཀྱིས་ཡོངས་སུ་བརྟག །ཅེས་དང༌། སྡོམ་འབྱུང་གི་འགྲེལ་བར། ཡབ་དང་ཡུམ་གྱི་རྡོ་རྗེ་དང་པདྨ་བསྲུབས་པས་ཞུ་བའི་བྱང་ཆུབ་ཀྱི་སེམས་ལས་འཐོན་པ་ནི་སྐྱེ་གནས་མངལ་ལས་སྐྱེས་པའོ། །ཞེས་སོ། །སྒོང་སྐྱེས་ལ་ཕ་མའི་ཁམས་དཀར་དམར་འདྲེས་པའི་གོང་བུ་དང་བར་དོའི་རྣམ་ཤེས་ཚོགས་པ་ལས་སྒོང་སྐྱེས་ཀྱི་སྐྱེ་བ་འཛིན་པ་ལྟར། ཞུ་བ་གླུས་བསྐུལ་མེད་པར་ཟླ་ཉི་ཕྱག་མཚན་ས་བོན་དང་བཅས་པ་འདྲེས་པའི་ཐིག་ལེ་ལས་ལྷའི་སྐུར་བསྐྱེད་པ་སྟེ། མངོན་བརྗོད་ལས། སྒོང་སྐྱེས་གླུ་ནི་མེད་པ་སྟེ། །སྒྲ་དང་སྒྲ་མིན་སྤངས་པའོ། །ཞེས་དང༌། སྡོམ་འབྱུང་གི་འགྲེལ་བར། ཟླ་བ་དང་ཉི་མ་ལས་ས་བོན་དང་མཚན་མའི་རིམ་པས་རྫོགས་པའི་ལྷ་ནི་སྐྱེ་གནས་སྒོ་ང་ལས་སྐྱེས་པའོ་ཞེས་སོ། །དྲོད་གཤེར་སྐྱེས་ལ་དྲོད་དང་གཤེར་གྱི་ཚོགས་པ་ལ་བར་དོའི་རྣམ་ཤེས་ཞུགས་པ་ལས་དྲོད་གཤེར་སྐྱེས་ཀྱི་སྐྱེ་བ་འཛིན་པ་ལྟར། ཟླ་བ་ལ་སོགས་པའི་སྟེང་དུ་ས་བོན་ཙམ་ལས་ལྷའི་སྐུར་བསྐྱེད་པ་སྟེ། སྡོམ་འབྱུང་གི་འགྲེལ་བར། ཟླ་བ་དང་ས་བོན་ཙམ་ལས་སྐྱེས་པ་ནི་སྐྱེ་གནས་དྲོད་གཤེར་ལས་སྐྱེས་པའོ། །ཞེས་སོ། །རྫུས་སྐྱེས་ལ་རྒྱུའི་རྫས་ཅི་ལ་ཡང་མ་བརྟེན་པར་སྐད་ཅིག་ཉིད་ལ་གཟུགས་ཡོངས་རྫོགས་གྲུབ་པ་ལྟར། ས་བོན་ཙམ་ཡང་མེད་པར་འོད་གསལ་ལས་སྐད་ཅིག་གིས་ལྷའི་སྐུ་རྫོགས་པར་བསྐྱེད་པ་སྟེ། དྲིལ་བུ་པས། སེམས་ཅན་རྫུས་ཏེ་སྐྱེ་བ་བཞིན། །ས་བོན་མེད་པར་རྣམ་པར་བསམ། །ཞེས་དང༌། སྡོམ་འབྱུང་གི་འགྲེལ་བར། ས་བོན་ལ་སོགས་པ་དང་བྲལ་བས་སྐད་ཅིག་ལ་འོད་གསལ་ལས་སྐྱེས་པ་ནི་སྐྱེ་གནས་རྫུས་ཏེ་སྐྱེས་པའོ། །ཞེས་སོ། །
གཉིས་པ་༼བསྐྱེད་ཆོག་གི་དབྱེ་བ་བཤད་པ་༽ལ། མངོན་བྱང་ལྔ་བསྐྱེད་བཤད་པ་དང༌། ཆོ་ག་བཞི་བསྐྱེད་སོགས་བཤད་པ་གཉིས་ཀྱི། དང་པོ་༼མངོན་བྱང་ལྔ་བསྐྱེད་བཤད་པ་༽ནི།
པདྨ་ལ་སོགས་པའི་གདན་གྱི་སྟེང་དུ་ཨཱ་ལི་ལས་ཟླ་བ་དང་ཀཱ་ལི་ལས་ཉི་མའི་དཀྱིལ་འཁོར་གྱི་བར་དུ་ལྷའི་ཕྱག་མཚན་ས་བོན་གྱིས་མཚན་པ་བསམས་ལ། དེ་ལས་འོད་ཟེར་འཕྲོས་འདུས་ནས་ཐམས་ཅད་གཅིག་ཏུ་གྱུར་པ་ལས་ལྷའི་སྐུ་རྫོགས་པར་བསྐྱེད་པ་ནི་མངོན་བྱང་ལྔ་བསྐྱེད་དེ། བརྟག་གཉིས་ལས།
ཨཱ་ལི་ཟླ་བ་ཀཱ་ལི་ཉི། །
ས་བོན་ནང་དུ་སོན་གྱུར་པ། །
དེ་ཉིད་སེམས་དཔའ་ཞེས་བྱར་བརྗོད། །
མཆོག་ཏུ་དགའ་བའི་རང་བཞིན་ཅན། །
ནམ་མཁའི་དཀྱིལ་འཁོར་ཁྱབ་པ་ཡི། །
རང་གི་ལུས་མཚུངས་རྣམ་པར་སྤྲོ། །
བསྡུས་ནས་སྙིང་གར་བཀུག་པ་ནི། །
ཡོ་གིའི་ཞེ་སྡང་བདག་ཉིད་འགྱུར། །
ཞེས་སོ། །འདི་དག་མངོན་བྱང་ལྔར་འཇོག་ཚུལ་ནི། ཟླ་བ་མེ་ལོང་ཡེ་ཤེས་ལས་བྱང་ཆུབ་པ་དང༌། ཉི་མ་མཉམ་ཉིད་ཡེ་ཤེས་ལས་བྱང་ཆུབ་པ་དང༌། ས་བོན་དང་ཕྱག་མཚན་སོར་རྟོག་ཡེ་ཤེས་ལས་བྱང་ཆུབ་པ་དང༌། ཐམས་ཅད་འདྲེས་པ་བྱ་སྒྲུབ་ཡེ་ཤེས་ལས་བྱང་ཆུབ་པ་དང༌། སྐུ་རྫོགས་པ་ཆོས་དབྱིངས་ཡེ་ཤེས་ལས་བྱང་ཆུབ་པར་བཤད་དེ། བརྟག་གཉིས་ལས།
ཟླ་བ་མེ་ལོང་ཡེ་ཤེས་ལྡན། །
བདུན་གྱིས་བདུན་པ་མཉམ་ཉིད་ལྡན། །
རང་ལྷའི་ས་བོན་ཕྱག་མཚན་ནི། །
སོ་སོར་རྟོག་པར་བརྗོད་པར་བྱ། །
ཐམས་ཅད་གཅིག་གྱུར་ནན་ཏན་ཉིད། །
རྫོགས་པ་ཆོས་དབྱིངས་དག་པ་སྟེ། །
མཁས་པས་ཆོ་ག་གསུངས་པ་ཡི། །
རྣམ་པ་ལྔ་པོ་བསྒོམ་པ་ཉིད། །
ཅེས་སོ། །གཞུང་འགའ་ཞིག་ཏུ་ཟླ་ཉི་གཉིས་སམ་ཟླ་བ་དཀར་དམར་མེ་ལོང་ལྟ་བུའི་ཡེ་ཤེས་དང༌། དེ་གཉིས་གཅིག་ཏུ་གྱུར་པ་མཉམ་ཉིད་ཡེ་ཤེས་དང༌། ས་བོན་སོར་རྟོག་ཡེ་ཤེས་དང༌། ཕྱག་མཚན་བྱ་སྒྲུབ་ཡེ་ཤེས་དང༌། སྐུ་རྫོགས་པ་ཆོས་དབྱིངས་ཡེ་ཤེས་སུ་བྱང་ཆུབ་པ་ཡིན་པར་ཡང་བཤད་དོ། །ཨཱ་ལི་དང་ཀཱ་ལི་ལས་ཟླ་ཉི་བསྐྱེད་པའང་མ་ངེས་ཏེ། ཁ་ཅིག་ཏུ་ཨཱ་ལི་ཀཱ་ལི་ལས་ཟླ་བ་དཀར་ལ་དམར་བའི་མདངས་ཅན་བསྐྱེད་པ་དང༌། ཨཱ་ལི་ལས་ཟླ་བ་དཀར་པོ་དང་ཀཱ་ལི་ལས་ཟླ་བ་དམར་པོ་བསྐྱེད་པའང་བཤད་དེ་ཟླ་ཉི་བསྐྱེད་པ་དང་གནད་གཅིག་གོ །དེ་དག་དབྱངས་བཅུ་དྲུག་དང་གསལ་བྱེད་བཞི་བཅུ་ཕྲག་གཉིས་ལས་བསྐྱེད་པ་ནི་མཚན་སོ་གཉིས་དང་དཔེ་བྱད་བརྒྱད་ཅུའི་རྒྱུ་མཚོན་བྱེད་དུ་བཤད་ལ། སྤྱིར་བཏང་དུ་ནི་ཟླ་བས་ཕའི་ཁམས་དཀར་པོ་དང་ཉི་མས་མའི་ཁམས་དམར་པོ་དང་ས་བོན་གྱིས་བར་དོའི་རྣམ་ཤེས་མཚོན་པར་བཤད་དེ། སྡོམ་འབྱུང་དུ།
ཨཱ་ལི་ཀཱ་ལི་ཞུ་བྱས་པའི། །
ཁུ་ཁྲག་དེ་དག་གི་དབུས་སུ། །
ཐིག་ལེའི་གཟུགས་ཀྱིས་གནས་པར་འགྱུར། །
ཞེས་སོ། །དེ་བཞིན་དུ་ཐམས་ཅད་འདྲེས་པས་སྐྱེ་སྲིད་དུ་ཉིང་མཚམས་སྦྱོར་བ་དང༌། སྐུ་རྫོགས་པས་ལུས་རྫོགས་ཏེ་མངལ་ནས་ཕྱིར་བཙའ་བ་མཚོན་པར་བཤད་དོ། །
གཉིས་པ་༼ཆོ་ག་བཞི་བསྐྱེད་སོགས་བཤད་པ་༽ནི།
རྡོ་རྗེ་རྣམ་པ་བཞི་བསྐྱེད་ལ། སྟོང་ཉིད་བསྒོམས་ནས་པད་ཉི་ལ་སོགས་པའི་གདན་གྱི་སྟེང་དུ་ལྷའི་ས་བོན་ལས་འོད་ཟེར་འཕྲོས་སླར་འདུས་པ་ལས་ལྷའི་སྐུ་རྫོགས་པར་བསྐྱེད་དེ་གནས་གསུམ་དུ་ཡི་གེ་གསུམ་དགོད་པ་ལ་སོགས་པ་སྟེ། གསང་འདུས་རྒྱུད་ཕྱི་མ་ལས།
དང་པོར་སྟོང་ཉིད་བྱང་ཆུབ་སེམས། །
གཉིས་པ་ས་བོན་བསྡུས་པ་འོ། །
གསུམ་པ་ལ་ནི་གཟུགས་བརྙན་རྫོགས། །
བཞི་པ་ལ་ནི་ཡིག་འབྲུ་དགོད། །
རྡོ་རྗེ་རྣམ་བཞི་འདི་དག་གིས། །
ཐ་མལ་སྒྲུབ་པའི་བསྙེན་པ་བྱ། །
ཞེས་དང༌། བརྟག་གཉིས་ལས།
ཡང་ནི་སྟོང་པའི་བྱང་ཆུབ་སྟེ། །
གཉིས་པ་ལ་ནི་ས་བོན་བསྡུ། །
གསུམ་པ་ལ་ནི་གཟུགས་བརྙན་རྫོགས། །
བཞི་པ་ལ་ནི་ཡིག་འབྲུ་དགོད། །
ཞེས་སོ། །རྡོ་རྗེ་ཆོ་ག་གསུམ་བསྐྱེད་ནི། པད་ཉི་ལ་སོགས་པའི་གདན་གྱི་སྟེང་དུ་ལྷའི་ས་བོན་ལས་བྱུང་བའི་ཕྱག་མཚན་ས་བོན་གྱིས་མཚན་པ་ཡོངས་སུ་གྱུར་པ་ལས་ལྷའི་སྐུར་རྫོགས་པར་བསྐྱེད་པ་སྟེ། བརྟག་གཉིས་སུ།
རང་གི་སྙིང་གར་རེ་ཕ་བསྒོམ། །
དེ་ལས་བྱུང་བའི་ཉི་དཀྱིལ་འཁོར། །
དེར་ནི་ཧཱུྃ་གི་རྣམ་པ་ཉིད། །
ཐབས་དང་ཤེས་རབ་རང་བཞིན་ཅན། །
ཧཱུྃ་ལས་བྱུང་བའི་རྡོ་རྗེ་ནི། །
ཁ་དོག་ནག་པོ་འཇིགས་ཆེན་པོ། །
རྡོ་རྗེ་ལྟེ་བའི་དབུས་གནས་པར། །
ཡང་ནི་ཧཱུྃ་གི་དེ་ཉིད་བསྒོམ། །
ཧཱུྃ་གི་རྣམ་པ་འགྱུར་བལྟས་ནས། །
ཞེ་སྡང་བདག་ཉིད་རྣམ་པར་བསྒོམ། །
ཞེས་སོ། །སྙིང་པོ་ཚིག་ཙམ་ལས་བསྐྱེད་པ་དང་སྐད་ཅིག་དྲན་རྫོགས་སུ་བསྐྱེད་པ་ནི་རྟོགས་སླ་སྟེ། ཐམས་ཅད་ལ་རྫོགས་བྱེད་ཀྱི་ཡན་ལག་ཏུ་ཡེ་ཤེས་པ་གཞུག་པ་དང་དབང་བསྐུར་བ་དང་མཆོད་བསྟོད་ལ་སོགས་པ་བྱ་བར་བཤད་དོ། །
གཉིས་པ་གཙོ་འཁོར་བསྐྱེད་ཚུལ་བྱེ་བྲག་ཏུ་བཤད་པ་ནི།
ཞུ་བ་གླུས་བསྐུལ་ཡོད་པའི་བསྐྱེད་ཚུལ་ལ། གུར་ལས།
དང་པོར་སྐྱེས་བུ་བསམ་དེ་ནས། །
རྣལ་འབྱོར་མ་ཡི་འཁོར་ལོ་སྤྲོ། །
དྲི་ཟ་རབ་ཏུ་ཞུགས་པ་ནི། །
ལྷུང་སྟེ་ཞུ་བ་རྗེས་དྲན་པ། །
མཚམས་ཀྱི་ལྷ་མོ་རྣམས་ཀྱིས་བསྐུལ། །
བསྐུལ་ནས་འཁོར་ལོའི་འདྲེན་པ་ནི། །
མིག་ལ་སོགས་ལ་གཏི་མུག་སོགས། །
རྡོ་རྗེ་གསུམ་པོ་གནས་སུ་དགོད། །
ཅེས་གསུངས་ཏེ། དེ་ཡང་རྒྱུ་རྡོ་རྗེ་འཛིན་པ་ཡབ་ཡུམ་བསྐྱེད་ནས་སྙོམས་པར་ཞུགས་པ་ལས་འཁོར་གྱི་ལྷ་རྣམས་སྤྲོས་ཏེ་སོ་སོའི་གནས་སུ་བཀོད་ལ། དེ་ནས་རྒྱུ་རྡོ་རྗེ་འཛིན་པ་ལ་བར་དོ་མཚོན་བྱེད་ཀྱི་ཡི་གེའམ་ནཱ་ད་ཞུགས་པས་རྐྱེན་བྱས་ཏེ་ཡབ་ཡུམ་བདེ་བའི་ངོ་བོར་ཞུ་ནས་ཐིག་ལེའི་གཟུགས་ཀྱིས་གནས་པ་མཚམས་ཀྱི་ལྷ་མོའི་གླུས་བསྐུལ་བ་ལས་འབྲས་བུ་རྡོ་རྗེ་འཛིན་པ་བཞེངས་པ་སོགས་བསྟན་ལ། གྲུབ་ཆེན་གྱི་གཞུང་ཁ་ཅིག་ཏུ། རྒྱུ་རྡོ་རྗེ་འཛིན་པ་ལ་བར་དོ་མཚོན་བྱེད་ཀྱི་ཡི་གེ་ཞུགས་ནས་ཡབ་ཡུམ་བྱང་སེམས་ཀྱི་ངོ་བོར་ཞུ་བའི་ཐིག་ལེ་ལས་ལྷ་མོ་བཞི་སྤྲུལ་ཏེ། དེའི་གླུས་བསྐུལ་བ་ལས་འབྲས་བུ་རྡོ་རྗེ་འཛིན་པ་བསྐྱེད་ལ། དེ་སྙོམས་པར་ཞུགས་པ་ལས་འཁོར་རྣམས་སྤྲོས་ཏེ་སོ་སོའི་གནས་སུ་དགོད་པར་བཤད། ཁ་ཅིག་ཏུ་འབྲས་བུ་རྡོ་རྗེ་འཛིན་པ་བསྐྱེད་པའི་བར་དེ་ལྟར་བྱས་ནས་ཡབ་ཡུམ་སྙོམས་པར་ཞུགས་པ་ལས་ཡུམ་གྱི་པད་མར་རྟེན་དང་བརྟེན་པའི་དཀྱིལ་འཁོར་བསྐྱེད། དེ་རིམ་པས་ཕྱིར་སྤྲོས་སོ་སོའི་མཛད་པ་མཛད་ནས་གནས་སོ་སོར་དགོད་པར་བཤད་དོ། །གསང་འདུས་འཕགས་ལུགས་ལ། ལས་རྒྱལ་མཆོག་གི་སྐབས་སུ། ཡབ་ཡུམ་སྙོམས་པར་ཞུགས་པའི་རྐྱེན་གྱིས་རིམ་པས་འོད་གསལ་དུ་ཐིམ་པ་ལྷ་མོའི་གླུས་བསྐུལ་བ་ལས་ཟུང་འཇུག་གི་སྐུར་བཞེངས་པ་ཞིག་འབྱུང་ཡང༌། འདིའི་སྐབས་ཀྱི་ཞུ་བ་གླུས་བསྐུལ་དང་ཞུ་ལུགས་མཚོན་དོན་གང་ཡང་མི་འདྲ་བས་གནད་མི་གཅིག་གོ །གླུས་བསྐུལ་མེད་པའི་བསྐྱེད་ཆོག་ལ་གྲུབ་ཆེན་གྱི་གཞུང་ནས། རྒྱུ་རྡོ་རྗེ་འཛིན་པ་བསྐྱེད་པ་ལ་བར་དོ་མཚོན་པའི་ཡི་གེའམ་ནཱ་ད་ཞུགས་པས་ཞུ་བ་འབྲས་བུ་རྡོ་རྗེ་འཛིན་པར་བསྐྱེད་ནས། ཡབ་ཡུམ་སྙོམས་པར་ཞུགས་པ་ལས་འཁོར་རྣམས་སྤྲོས་ཏེ་སོ་སོའི་གནས་སུ་དགོད་པ་དང༌། ཁ་ཅིག་ཏུ་རྒྱུ་རྡོ་རྗེ་འཛིན་པ་ཞུ་བ་ལས་བྱུང་བའི་ཟླ་ཉིའམ་དེ་ཞུ་བ་ཐིམ་པའི་ཟླ་ཉི་གཞན་གྱི་དབུས་སུ་ལྷའི་ཕྱག་མཚན་ས་བོན་དང་བཅས་པ་ལས་འབྲས་བུ་རྡོ་རྗེ་འཛིན་པ་བསྐྱེད་དེ་འཁོར་རྣམས་སྤྲོ་བ་དང༌། འགའ་ཞིག་ཏུ་རྒྱུ་རྡོ་རྗེ་འཛིན་པའི་ལྷ་དངོས་སུ་མི་བསྐྱེད་པར་ཟླ་ཉི་ཁ་སྦྱོར་གྱི་བར་དུ་བར་དོ་མཚོན་པའི་ཡེ་གེའམ་ནཱ་ད་ཞུགས་པ་ལས་རྒྱུ་རྡོ་རྗེ་འཛིན་པའི་རང་བཞིན་གྱི་ལྷའི་ས་བོན་བསྐྱེད། དེ་ལས་འོད་ཟེར་སྤྲོ་བསྡུ་བྱས་ནས་ཐམས་ཅད་འདྲེས་པ་ལས་འབྲས་བུ་རྡོ་རྗེ་འཛིན་པ་འཁོར་བཅས་བསྐྱེད་པ་སོགས་ཀྱི་རྣམ་གཞག་མང་སྟེ། དེ་དག་ཐམས་ཅད་རྒྱུད་གཞུང་སོ་སོའི་དགོངས་པའོ། །གླུས་བསྐུལ་ཡོད་མེད་ཀྱི་མཚོན་དོན་ནི། སངས་རྒྱས་རྣམས་གནས་སྐབས་ཀྱི་གདུལ་བྱར་རུང་བ་མེད་པའི་ཚེ་བདེ་བ་ཆེན་པོའི་སྐུ་ཁོ་ནར་གནས་ཤིང༌། གདུལ་བྱ་འདུལ་བའི་དུས་ལ་བབ་པ་ན་གཟུགས་ཀྱི་སྐུར་བསྟན་ནས་འགྲོ་དོན་མཛད་པ་དང་རྣམ་པ་མཐུན་པར་ཞུ་བ་གླུས་བསྐུལ་ལས་བཞེངས་པ་དང༌། གཞན་དོན་དུ་སྐད་ཅིག་ཀྱང་སྐུའི་སྣང་བ་མི་བསྡུས་པར་གནས་པ་དང་རྣམ་པ་མཐུན་པར་ཞུ་བ་གླུས་བསྐུལ་མེད་པ་ཡིན་པར་བཤད་དོ། །
རྡོ་རྗེ་འཛིན་པ་གཉིས་བསྐྱེད་ཚུལ་ལ་ཡང༌། གཉིས་ཀ་མངོན་བྱང་ལྔ་ལས་བསྐྱེད་པ་དང་གང་རུང་རེ་ཆོ་ག་གསུམ་ལས་བསྐྱེད་པ་ཅི་རིགས་འབྱུང་ཞིང༌། སྐུ་མདོག་དང་ཞལ་ཕྱག་ཀྱང་རྒྱུ་འབྲས་གཉིས་འདྲ་བ་དང་མི་འདྲ་བ་དུ་མ་ཞིག་འབྱུང་བས་གཅིག་ཏུ་མ་ངེས་སོ། །འཁོར་བསྐྱེད་ཚུལ་ཡང༌། མངོན་བྱང་ལྔ་བསྐྱེད་དང་ཆོ་ག་གསུམ་བསྐྱེད་དང་སྙིང་པོའམ་ས་བོན་ཙམ་ལས་བསྐྱེད་པ་སྣ་ཚོགས་འབྱུང་ངོ༌། །སེམས་དཔའ་སུམ་བརྩེགས་ནི་ཕལ་ཆེར་ལ་འབྱུང་སྟེ། དེ་ལ་དམ་ཚིག་སེམས་དཔའ་ནི་ཆོ་གས་བསྐྱེད་པ་དེ་ཉིད་ཡིན་པས་དམ་ཚིག་པ་དང་གནད་གཅིག་ལ། ཡེ་ཤེས་སེམས་དཔའ་ནི། དམ་ཚིག་པའི་ཐུགས་ཀར་པད་ཉི་ལ་སོགས་པའི་གདན་ལ་དམ་ཚིག་པ་འདྲ་བའི་ལྷ་བསྒོམ་པ་དང༌། དམ་ཚིག་པ་དང་སྐུ་མདོག་ཞལ་ཕྱག་མི་འདྲ་བ་ཞིག་བསྒོམ་པ་དང༌། ས་བོན་ལས་བྱུང་བའི་ཕྱག་མཚན་བསྒོམ་པ་སོགས་སྣ་ཚོགས་པ་འབྱུང་ངོ༌། །ཏིང་ངེ་འཛིན་སེམས་དཔའ་ནི། ཡེ་ཤེས་སེམས་དཔའི་ཐུགས་ཀར་སླར་ས་བོན་ནམ་ཕྱག་མཚན་བསྒོམ་པ་སྟེ། ཡེ་ཤེས་སེམས་དཔའ་ཕྱག་མཚན་གྱི་རྣམ་པར་བསྒོམ་པ་ལ་ནི་ཏིང་ངེ་འཛིན་སེམས་དཔའ་ས་བོན་གྱི་རྣམ་པས་མཚན་པར་བྱའོ། །འདི་ལ་ཡང་ལྷ་ཐམས་ཅད་སེམས་དཔའ་སུམ་བརྩེགས་སུ་བྱེད་པ་དང་གཙོ་བོ་ཁོ་ན་སེམས་དཔའ་གསུམ་བརྩེགས་སུ་བྱེད་པ་ཅི་རིགས་ཡོད་དོ། །སྐྱེ་མཆེད་ལ་སོགས་པ་བྱིན་གྱིས་བརླབ་པ་ཡང་གཞུང་ཕལ་ཆེར་དུ་གསུངས་ཤིང༌། དེའི་ལྷ་ཡང་ས་བོན་ཙམ་ལས་བསྐྱེད་པ་མང་ལ། ཁ་ཅིག་ཏུ་ཆོ་ག་གསུམ་བསྐྱེད་དང་ཁ་ཅིག་ཏུ་ལྷ་མི་བསྒོམ་པར་ལྷའི་ས་བོན་ཙམ་དགོད་པ་ཡང་བཤད་དོ། །
གསུམ་པ་རྫོགས་བྱེད་ཀྱི་ཡན་ལག་བཤད་པ་ནི།
གུར་ལས།
ཡེ་ཤེས་དངོས་པོ་རབ་བཅུག་ལ། །
རིག་མ་བརྒྱད་རྣམས་ཀྱིས་དབང་བསྐུར། །
བདུད་རྩི་ཡང་ནི་མྱང་བྱ་ཞིག །
ལྷ་མོ་བརྒྱད་རྣམས་ཀྱིས་མཆོད་ཉིད། །
འཁོར་ལོའི་འདྲེན་པ་ལ་བསྟོད་བྱའོ། །
ཞེས་གསུངས་ཏེ། དེ་ཡང་ཡེ་ཤེས་པ་གཞུག་པ་དང་དབང་བསྐུར་བ་དང་མཆོད་བསྟོད་རྣམས་བྱ་བར་བཤད་དོ། །དེ་ལ་ཡེ་ཤེས་པ་གཞུག་པ་ནི། སྙིང་གའི་ས་བོན་གྱི་འོད་ཟེར་གྱིས་རང་བཞིན་གྱི་གནས་ནས་བསྒོམས་པ་ལྟ་བུའི་ཡེ་ཤེས་ཀྱི་དཀྱིལ་འཁོར་རྟེན་དང་བརྟེན་པར་བཅས་པ་སྤྱན་དྲངས་ཏེ། མཆོད་པ་སོགས་བྱས་པ་དམ་ཚིག་གི་འཁོར་ལོ་ལ་བཅུག་སྟེ་རོ་མཉམ་དུ་གྱུར་པའི་མོས་པ་བརྟན་པོ་བྱའོ། །འགའ་ཞིག་ཏུ་ཕེཾ་གྱི་སྒྲ་དང་སྙོམས་འཇུག་གི་དགའ་བའི་སྒྲ་ལ་སོགས་པས་སྤྱན་འདྲེན་ལ། དེ་ཡང་གཞལ་ཡས་ཁང་མེད་པའི་ཡེ་ཤེས་ཀྱི་ལྷ་ཙམ་སྤྱན་འདྲེན་པ་དང༌། དམ་ཚིག་པ་འདྲ་བའི་ངེས་པ་མེད་པར་ཕྱོགས་བཅུའི་སངས་རྒྱས་བྱང་སེམས་སྤྱན་འདྲེན་པ་ལ་སོགས་པའི་རྣམ་གཞག་མང་ངོ༌། །
ཡེ་ཤེས་པ་བཅུག་པའི་དགོས་པ་ནི། དེ་བཞིན་གཤེགས་པ་ཐམས་ཅད་དང་བདག་ཉིད་གཅིག་པ་ཉིད་དུ་ལྷག་པར་མོས་པས་མཉམ་པ་ཉིད་དུ་ཡིད་ཆེས་པའི་དོན་དུ་མན་ངག་སྙེ་མར་བཤད་ལ། གཞན་ཡང་ཇོ་བོ་རྗེས། བདག་དང་ཡེ་ཤེས་པ་ཐ་དད་དུ་རྟོག་པ་འགོག་པ་དང་དབྱེར་མེད་ཀྱི་ང་རྒྱལ་བརྟན་པ་དང་བྱིན་གྱིས་རློབ་པའི་དོན་དུ་ཡིན་པར་བཤད་དོ། །ཁ་ཅིག་དམ་ཚིག་པ་དམན་པ་དང་ཡེ་ཤེས་པ་མཆོག་ཡིན་ལ། ཡེ་ཤེས་པ་མ་བཅུག་ན་དམ་ཚིག་པ་སེམས་མེད་པའི་གཟུགས་བརྙན་དང་འདྲ་བས་དངོས་གྲུབ་འབྱིན་མི་ནུས་པར་འཆད་པ་ནི་དོན་མིན་ནོ། །དེ་ནས་དབང་བསྐུར་བ་ནི། སྙིང་གའི་ས་བོན་གྱི་འོད་ཀྱིས་དབང་ལྷ་སྤྱན་དྲངས་ལ་མཆོད་ཅིང་གསོལ་བ་བཏབ་པས་དེ་དག་གིས་དབང་བསྐུར་བར་བསྒོམ་པ་སྟེ། བརྟག་གཉིས་སུ། རང་གི་སྙིང་གར་ས་བོན་བསམ་མོ། །ས་བོན་ལས་འོད་ཟེར་ནག་པོ་ལྕགས་ཀྱུའི་རྣམ་པའི་གཟུགས་ཀྱིས་ཕྱུང་ནས། དེས་ཁམས་གསུམ་དུ་བཞུགས་པའི་སངས་རྒྱས་ཐམས་ཅད་སྤྱན་དྲངས་ལ། མ་མོ་བརྒྱད་ཀྱིས་ཡང་དག་པར་མཆོད་པར་བྱའོ་ཞེས་སོགས་རྒྱས་པར་གསུངས་ལ། དབང་ལྷ་ནི་གཞུང་ཕལ་ཆེར་དུ་བསྒོམས་པའི་དཀྱིལ་འཁོར་བ་དང་འདྲ་བས་དབང་བསྐུར་བ་མང་ངོ༌། །དབང་ནི་གཞུང་ཕལ་ཆེར་དུ་ཆུ་དབང་ཙམ་ལས་མ་གསུངས་ལ། མཚོ་སྐྱེས་དང་ཇོ་བོ་རྗེས་དབང་བཞི་བསྐུར་བའང་བཤད་དེ། བླ་མ་དག་བསྐྱེད་རིམ་ཁོ་ན་བསྒོམ་པ་ལ་ནི་འདིར་བུམ་དབང་ཙམ་གྱིས་རུང་ལ། རྫོགས་རིམ་དང་འབྲེལ་ན་ནི་དབང་བཞི་ཀ་དགོས་པར་བཞེད་ཀྱང་དེ་ནི་མ་ངེས་སོ། །
དབང་བསྐུར་བའི་དགོས་པ་ནི། སྤང་བྱའི་དྲི་མ་འཁྲུད་ཅིང་བསྒྲུབ་བྱ་འགྲུབ་པའི་ནུས་པ་འཇོག་པའི་དོན་དུ་ཡིན་ནོ། །བརྟག་གཉིས་སུ། གཏོར་དང་བླུག་པ་ཞེས་བྱ་འདིས། །དེས་ན་དབང་ཞེས་བརྗོད་པར་བྱ། །ཞེས་སོ། །གཞན་ཡང་ཇོ་བོ་རྗེས། བགེགས་དང་སྒྲིབ་པ་དང་ཐེག་དམན་སེལ་བ་དང་བཟླས་སྒོམ་གྱི་སྣོད་དུ་རུང་བ་དང་ཞི་སོགས་ཀྱི་ལས་བསྒྲུབ་པ་ལ་མཐུ་དང་ལྡན་པ་དང་བྱང་ཆུབ་ཀྱི་སེམས་ཉམས་པར་བསྐང་བ་དང་མ་འོངས་པ་ན་སངས་རྒྱས་ཀྱིས་དབང་བསྐུར་བའི་དགོས་པ་སྟེ་བརྒྱད་བཤད་དོ། །
རྒྱས་འདེབས་ལ་རྣམ་གཞག་མང་དུ་ཡོད་པ་ལས། ངོ་བོ་ཉིད་ལ་ངོ་བོ་ཉིད་ཀྱི་རྒྱ་ནི། ཞེ་སྡང་དག་པའི་ལྷ་རྣམ་ཤེས་ཀྱི་ངོ་བོ་ཉིད་ལ་མི་བསྐྱོད་པ་སེམས་ཀྱི་ངོ་བོ་ཉིད་ཀྱིས་རྒྱས་བཏབ་པ་ལྟ་བུ། ལུས་ལ་སེམས་ཀྱི་རྒྱ་ནི། ལུས་དག་པའི་ལྷ་རྣམ་སྣང་གི་རིགས་ཅན་ལ་སེམས་དག་པ་མི་བསྐྱོད་པས་རྒྱས་བཏབ་པ་ལྟ་བུ། སེམས་ལ་ལུས་ཀྱི་རྒྱ་ནི། སེམས་དག་པའི་ལྷ་མི་བསྐྱོད་པའི་རིགས་ཅན་ལ་ལུས་དག་པ་རྣམ་སྣང་གིས་རྒྱས་བཏབ་པ་ལྟ་བུ། འབྲས་བུ་ལ་རྒྱུའི་རྒྱ་ནི། འབྲས་བུ་ཕྲག་དོག་དག་པའི་ལྷ་དོན་གྲུབ་ཀྱི་རིགས་ཅན་ལ་རྒྱུ་འདོད་ཆགས་དག་པ་འོད་དཔག་མེད་ཀྱིས་རྒྱས་བཏབ་པ་ལྟ་བུ། རྒྱུ་ལ་འབྲས་བུའི་རྒྱ་ནི། རྒྱུ་འདོད་ཆགས་དག་པའི་ལྷ་འོད་དཔག་མེད་ཀྱི་རིགས་ཅན་ལ་འབྲས་བུ་སེར་སྣ་དག་པ་རིན་འབྱུང་གིས་རྒྱས་བཏབ་པ་ལྟ་བུ་སྟེ། རྒྱས་པར་བརྟག་གཉིས་ལས་གསུངས་སོ། །གཞན་ཡང་རིགས་དང་རིགས་ཅན་ཕན་ཚུན་དུ་རྒྱས་འདེབས་པ་དང༌། བསྐྱེད་བྱ་དང་སྐྱེད་བྱེད་ཕན་ཚུན་དུ་དང༌། རྒྱུ་དང་འབྲས་བུ་ཕན་ཚུན་དུ་རྒྱས་འདེབས་པའི་རྣམ་གཞག་ཀྱང་གསུངས་ཏེ། རྡོ་རྗེ་སྙིང་འགྲེལ་ལས།
རིགས་ཀྱིས་བྱིས་པ་རྒྱས་བཏབ་ཅིང༌། །
བྱིས་པས་རིགས་ལ་རྒྱས་བཏབ་པ། །
ཕ་ཡིས་བུ་ལ་རྒྱས་བཏབ་ཅིང༌། །
བུས་ཀྱང་ཕ་ལ་དེ་བཞིན་ནོ། །
འབྲས་བུས་རྒྱུ་ལ་རྒྱས་བཏབ་པ། །
རྒྱུ་ཡིས་འབྲས་བུ་རྒྱས་བཏབ་ཅིང༌། །
ཞེས་སོ། །དེ་ལྟར་རྣམ་པ་མང་ཡང་གཞུང་ཕལ་ཆེར་དུ་རིགས་དང་རིགས་ཅན་གྱི་རྒྱས་འདེབས་བཤད་པ་མང་སྟེ་རྟོགས་སླའོ། །རྒྱས་འདེབས་ཀྱི་དགོས་པ་ནི་ཐུན་མོང་དང་མཆོག་གི་དངོས་གྲུབ་སྒྲུབ་པ་ལ་རིགས་མི་འཆོལ་བར་བསྒོམ་དགོས་པའི་ཆེད་དུ་ཡིན་ཏེ། བརྟག་གཉིས་སུ།
ཕྱག་རྒྱ་རྟགས་དང་མཚན་མ་སྟེ། །
འདིས་ནི་རིགས་ནི་མཚོན་པར་བྱ། །
རིགས་འཆོལ་བསྒོམ་པའི་སྦྱོར་བ་ལས། །
དངོས་གྲུབ་མེད་ཅིང་སྒྲུབ་པའང་མེད། །
ཅེས་སོ། །དེ་ནས་བདུད་རྩི་མྱང་བ་དང་མཆོད་བསྟོད་ནི། གཞུང་སོ་སོ་ནས་ཚུལ་དུ་མ་ཞིག་འབྱུང་སྟེ། ཐམས་ཅད་ཀྱང་མཆོད་བྱ་དང་མཆོད་བྱེད་དང་མཆོད་པ་རྣམས་སྐྱེ་མེད་སྟོང་པ་ཉིད་དུ་ཤེས་པས་བྱ་བ་ཡིན་ལ། དགོས་པ་ནི་འདོད་ཡོན་གྱི་དངོས་པོ་ལ་སོགས་པའི་སྤྱོད་ཡུལ་ཐམས་ཅད་ཟག་མེད་བདེ་སྟོང་གི་རྣམ་རོལ་དུ་ཤེས་པའི་ཆེད་དུ་ཡིན་པར་བཤད་དོ། །
གཉིས་པ་དེས་སྦྱང་གཞི་སྦྱོང་ཚུལ་ལ། སྦྱང་གཞིའི་རྣམ་གཞག་དང༌། དེ་སྦྱོང་བྱེད་དང་སྦྱར་བ་གཉིས་ལས། དང་པོ་༼སྦྱང་གཞིའི་རྣམ་གཞག་༽ལ། ཐོག་མར་འཆི་བའི་ཚུལ། དེ་ལས་བར་དོ་འཆར་ཚུལ། དེ་ནས་སྐྱེ་བ་འགྲུབ་ཚུལ་གསུམ་གྱི། དང་པོ་༼ཐོག་མར་འཆི་བའི་ཚུལ་༽ནི།
འདིར་སྐྱེ་འཆི་བར་དོ་གསུམ་བསྐྱེད་རིམ་གྱི་སྦྱང་གཞིར་གསུངས་པ་ལས་ཁམས་དྲུག་ལྡན་གྱི་མི་གཙོ་བོར་བྱས་ཏེ་བཤད་ན། དེ་ཉིད་ཀྱི་ཕུང་པོ་ལྔ་ཁམས་བཞི་དབང་པོ་དྲུག་ཡུལ་ལྔ་ཡེ་ཤེས་ལྔ་སྟེ་རགས་པ་ཉི་ཤུ་རྩ་ལྔ་ལ་སོགས་པ་ཐིམ་པ་ལ་འཆི་བ་ཞེས་བྱ་ཞིང༌། དེ་དག་ཐིམ་པའི་རྟགས་མང་དུ་ཡོད་ཀྱང་འདིར་འཆི་རིམ་བསྡུ་ན། རགས་པ་འབྱུང་བ་བཞིའི་ཐིམ་ཚུལ་ནི། ལུས་ཀྱི་སའི་ཁམས་ཆུ་ལ་ཐིམ་པས་ཕྱི་རྟགས་ལུས་འགུལ་བསྐྱོད་མི་ནུས་ཤིང་ཟུངས་མི་ཐུབ། ནང་རྟགས་ཤེས་པ་དུ་བ་ལྟ་བུ་འབྱུང༌། ཆུ་མེ་ལ་ཐིམ་པས་ཕྱི་རྟགས་ལུས་ཀྱི་རྔུལ་དང་ཁ་ཆུ་ལ་སོགས་པ་བསྐམས། ནང་རྟགས་ཤེས་པ་སྨིག་རྒྱུ་ལྟ་བུ་འབྱུང༌། ཞེ་སྡང་ལས་གྱུར་པའི་ཀུན་རྟོག་སོ་གསུམ་འགག མེ་རླུང་ལ་ཐིམ་པས་ཕྱི་རྟགས་ལུས་ཀྱི་དྲོད་མཐའ་ནས་བསྡུ། ནང་རྟགས་ཤེས་པ་སྲིན་བུ་མེ་ཁྱེར་ལྟ་བུ་འབྱུང༌། འདོད་ཆགས་ལས་གྱུར་པའི་ཀུན་རྟོག་བཞི་བཅུ་འགག རླུང་རྣམ་པར་ཤེས་པ་ལ་ཐིམ་པས་ཕྱི་རྟགས་དབུགས་ཕྱིར་རིང་དུ་རྒྱུ་ཞིང་ནང་དུ་བསྡུ་མི་ཤེས། ནང་རྟགས་ཤེས་པ་མར་མེ་རླུང་གིས་མི་བསྐྱོད་པ་ལྟ་བུ་འབྱུང༌། གཏི་མུག་ལས་གྱུར་པའི་ཀུན་རྟོག་བདུན་འགག་གོ །
དེ་ནས་ཕྲ་བ་སྣང་བ་གསུམ་ཐིམ་ཚུལ་ནི། རྣམ་པར་ཤེས་པ་སྣང་བ་ལ་ཐིམ་པས་སྤྲིན་མེད་པའི་ནམ་མཁའ་ལ་ཟླ་འོད་ཤར་བ་ལྟ་བུའི་སྣང་བ་དཀར་ལམ་པ་འབྱུང༌། སྣང་བ་མཆེད་པ་ལ་ཐིམ་པས་སྤྲིན་མེད་པའི་ནམ་མཁའ་ལ་ཉི་འོད་ཤར་བ་ལྟ་བུའི་སྣང་བ་དམར་ལམ་པ་འབྱུང༌། མཆེད་པ་ཉེར་ཐོབ་ལ་ཐིམ་པས་སྤྲིན་མེད་པའི་ནམ་མཁའ་ལ་མཚམས་ཀྱི་སྨག་གིས་ཁྱབ་པ་ལྟ་བུའི་སྣང་བ་ནག་ལམ་པ་འབྱུང་ཞིང༌། དེར་དྲན་པ་ཉམས་ན་ནག་ཐོམ་གྱིས་དྲན་མེད་དུ་འགྲོ། དྲན་མེད་དེ་སངས་པ་ན་ཟླ་འོད་དང་ཉི་འོད་དང་མུན་པའི་སྨག་སྟེ་ནམ་མཁའ་སློང་བྱེད་ཀྱི་རྐྱེན་གསུམ་དང་བྲལ་བའི་ཐོ་རངས་ཀྱི་དུས་ཀྱི་ནམ་མཁའ་གཡའ་དག་པ་ལྟ་བུ་འཆར་ཏེ་འོད་གསལ་ཡིན་ནོ། །
གཉིས་པ་༼དེ་ལས་བར་དོ་འཆར་ཚུལ་༽ནི།
འོད་གསལ་དེ་ལས་སླར་ཉེར་ཐོབ་དང་ཉེར་ཐོབ་ལས་མཆེད་པ་དང་མཆེད་པ་ལས་སྣང་བ་རྣམས་རིམ་པས་སྐད་ཅིག་རེ་ལ་འཆར་ཞིང༌། སྣང་བ་ལས་ཀུན་རྟོག་བརྒྱད་ཅུ་ཤར་ནས་རྣམ་ཤེས་རླུང་གི་གཞོན་པ་ཅན་གྱི་བར་དོའི་ལུས་གྲུབ་པ་ཡིན་ལ། དེ་ཡང་དང་པོར་སྔོན་གྱི་བག་ཆགས་ཀྱི་སྣང་བ་ཡུད་དེ་བ་འཆར། དེ་ནས་དེ་ཇེ་མི་གསལ་དུ་སོང་ཏེ་ཕྱི་མའི་ལུས་སྣང་འཆར་བར་དུས་འཁོར་འགྲེལ་ཆེན་དུ་བཤད་ཅིང༌། དེ་ཡང་གང་དུ་སྐྱེ་བར་འགྱུར་བའི་ལུས་དབྱིབས་ཅན་དབང་པོ་ཀུན་ཚང་བ། སྐྱེ་གནས་མ་གཏོགས་པ་ལ་ཐོགས་པ་མེད་པ། ལས་ཀྱི་རྫུ་འཕྲུལ་གྱི་ཤུགས་དང་ལྡན་པ། དྲི་ཟོས་ནས་ལུས་བརྟས་པར་བྱེད་པ། རང་དང་རིས་མཐུན་པའི་བར་དོ་དང་ལྷ་མིག་དག་པས་མཐོང་བ། སྐྱེ་གནས་དང་དྲི་འཚོལ་བའི་ཕྱིར་མངོན་པར་རྒྱུ་བ་ཞིག་ཏུ་བཤད་ལ། ལས་བཟང་ངན་གྱི་ཁྱད་པར་ལ་བརྟེན་ནས་འཁྲུལ་སྣང་མ་ངེས་པ་སྣ་ཚོགས་འཆར་ཞིང་ཤིན་ཏུ་མི་བརྟན་པ་འབྱུང་ངོ༌། །དེའི་ཚེ་ཚད་ནི་རིང་མཐའ་ཞག་བདུན་ཡིན་ཞིང་དེ་ཚུན་ཆད་དུ་ངེས་པ་མེད་ལ། དེ་ལ་སྐྱེ་སྲིད་དུ་སྐྱེ་བར་མ་ནུས་ན་ཅུང་ཟད་བརྒྱལ་བ་ལྟ་བུའི་འཆི་ཆུང་རེ་ལས་སླར་བར་དོར་སྐྱེས་ནས་ཞག་བདུན་གྱི་ཚུལ་གྱི་སྐྱེ་སྲིད་འཛིན་ཞིང༌། དེར་ཡང་སྐྱེ་བའི་རྐྱེན་གྱི་ཚོགས་པ་མ་རྙེད་ན་སྔར་བཞིན་ལས་ཞག་ཞེ་དགུ་ཚུན་ལ་ངེས་པར་སྐྱེ་བ་ལེན་པའོ། །དེ་ཡང་གཟུགས་མེད་ཁམས་སུ་སྐྱེ་བ་ལ་བར་སྲིད་མི་འོང་བར་གང་དུ་ཤི་བ་དེར་གཟུགས་མེད་ཀྱི་ཕུང་པོ་འགྲུབ་ཅིང༌། འདོད་ཁམས་དང་གཟུགས་ཁམས་སུ་སྐྱེ་བ་ལ་བར་སྲིད་ངེས་པར་འབྱུང་བར་བཤད་དོ། །
གསུམ་པ་༼དེ་ནས་སྐྱེ་བ་འགྲུབ་ཚུལ་༽ནི།
དེ་ནས་སྐྱེ་སྲིད་ལ་འཇུག་པའི་ཚེ་སྐྱེ་གནས་བཞི་ལས། རྫུས་ཏེ་སྐྱེ་ན་གནས་ལ་སྲེད་པ་སྐྱེས་ནས་ཅི་རིགས་པའི་ཆགས་སྡང་གིས་ཅུང་ཟད་བརྒྱལ་བ་ལྟ་བུའི་འཆི་ཆུང་རེ་ལས་གྲོངས་ཏེ་སྐྱེ། དྲོད་གཤེར་ལས་སྐྱེ་ན་དྲི་དང་རོ་ལ་སྲེད་པའི་ཆགས་སྡང་གིས་ཅུང་ཟད་བརྒྱལ་བ་ལས་སྐྱེ། མངལ་དང་སྒོ་ང་ལས་སྐྱེ་ན་ཕ་མ་འདོད་པ་སྤྱོད་པ་མཐོང་ནས་ཆགས་སྡང་གིས་ཅུང་ཟད་བརྒྱལ་བ་ལས་སྐྱེ་བ་འཛིན་པ་ཡིན་ལ། དེ་ཡང་བར་དོའི་གནས་སྐབས་ཀྱི་རང་བཞིན་གཡོ་བའི་རླུང་རྣམས་ཐིམ་ནས་སྣང་མཆེད་ཐོབ་གསུམ་དང་འོད་གསལ་ཕྲ་མོ་རེ་འཆར་ཏེ། འོད་གསལ་དེ་ལས་སླར་ཉེར་ཐོབ་ཤར་བ་ན་སྐྱེ་སྲིད་འཛིན་ལ། ཉེར་ཐོབ་ལས་མཆེད་པ་དང་མཆེད་པ་ལས་སྣང་བ་དང་སྣང་བ་ལས་ཀུན་རྟོག་རྣམས་སྐྱེ་ཞིང༌། སྣང་བའི་བཞོན་པའི་རླུང་ལས་རྣམ་ཤེས་ཀྱི་རྟེན་བྱེད་པའི་ནུས་པ་ཁྱད་པར་ཅན་དུ་གྱུར་པའི་རླུང་ཁམས་སྐྱེ་ལ། རླུང་ཁམས་ལས་དེ་འདྲའི་མེ་ཁམས་དང༌། མེ་ཁམས་ལས་དེ་འདྲའི་ཆུ་ཁམས་དང༌། ཆུ་ཁམས་ལས་དེ་འདྲའི་ས་ཁམས་རྣམས་སྐྱེ་ཞིང༌། འབྱུང་བ་དེ་དག་ལས་ཕུང་པོ་ལ་སོགས་པ་འཕེལ་བར་བཤད་དོ། །
ཁྱད་པར་མི་མངལ་དུ་སྐྱེ་བ་ལེན་ཚུལ་ནི། བར་དོས་ཕ་མ་ཉལ་པོ་བྱེད་པ་མཐོང་ནས་ཕའི་ཁའམ་སྤྱི་བོ་ནས་ཞུགས་པ་གསང་གནས་ནས་འཐོན་ཏེ་མའི་གསང་བར་ཞུགས་ཤིང་ཁུ་ཁྲག་གི་དབུས་སུ་ཉིང་མཚམས་སྦྱར་ནས། དེ་ཉིད་མངལ་དུ་འཕེལ་བ་ཡིན་ལ། ཁུ་ཁྲག་དེ་ཡང་འབྱུང་བ་བཞི་དང་ལྡན་པས། སས་བརྟན་པར་བྱེད་ཆུས་སྡུད་མེས་སྨིན་རླུང་གིས་རྒྱས་པར་བྱེད་ཅིང༌། རིམ་པས་མའི་རླུང་ཁྲག་ལ་སོགས་པའི་དྭངས་མས་བསྐྱེད་དེ། དེ་ཡང་ཞག་བདུན་ཕྲག་དང་པོ་ལ་ནུར་ནུར་པོ་དང་གཉིས་པ་ལ་མེར་མེར་པོ་དང་གསུམ་པ་ལ་ལྟར་ལྟར་པོ་དང་བཞི་པ་ལ་གོར་གོར་པོའི་རྣམ་པར་གནས་ཤིང༌། དེ་ནས་མཁྲང་བར་གྱུར་ཏེ་ཉའི་རྣམ་པ་ལྟ་བུ་ལས་ཟླ་བ་ལྔ་ན་ཡན་ལག་རྣམས་སྐྱེ། ཟླ་བ་བདུན་ན་སྐྲ་དང་སེན་མོ་ལ་སོགས་པ་སྐྱེ། ཟླ་བ་བརྒྱད་ན་མིག་དང་རྣ་བ་དང་སྣ་དང་ལྕེ་དང་ལུས་དང་ཡིད་ཀྱི་དབང་པོ་རྣམས་སྐྱེས་ནས། ཟླ་བ་དགུ་པ་ལ་ལུས་རྫོགས་ཏེ་ཟླ་བའི་ངོ་བཅུ་ན་མངལ་ནས་ཕྱིར་བཙའ་བར་སྡོམ་འབྱུང་ལས་བཤད་དོ། །
གཉིས་པ་༼དེ་སྦྱོང་བྱེད་དང་སྦྱར་བ་༽ནི།
སྤྱིར་སྦྱང་གཞི་དང་ཆོས་མཐུན་ལ་ཁྱད་པར་ཡོད་ཀྱང་འདིར་རེ་ཞིག་ངེས་པ་སྐྱེ་སླ་བའི་ཕྱིར་ཐུན་མོང་དུ་སྦྱར་ནས་བཤད་ན། སྦྱང་གཞི་མངལ་ལས་སྐྱེ་བའི་ལས་བསགས་པ་ཞིག་ཤི་ནས་བར་དོ་གྲུབ་པ་མིའི་འཇིག་རྟེན་ན་མའི་མངལ་དུ་ཞུགས་ཤིང་ལུས་རྫོགས་ནས་ཕྱིར་བཙས་ཏེ་སྐྱེ་སྲིད་དེའི་བྱ་བ་སྣ་ཚོགས་སྒྲུབ་པ་དང༌། སྦྱོང་བྱེད་ཚོགས་བསགས་ཏེ་སྟོང་ཉིད་བསྒོམས་ནས་གཞལ་ཡས་ཁང་གི་ནང་དུ་རྒྱུ་རྡོ་རྗེ་འཛིན་པ་ལ་ནཱ་དའམ་ཡི་གེ་ཞུགས་ཏེ་ཞུ་བ་གླུས་བསྐུལ་ནས་འབྲས་བུ་རྡོ་རྗེ་འཛིན་པ་བཞེངས་པ་སོགས་ཆོས་མཐུན་ལ། དེ་ཡང་རེ་རེ་ནས་སྦྱར་ན། ཚོགས་ཞིང་ལ་ཚོགས་བསགས་པ་ནི་སྲིད་པར་སྐྱེ་བའི་རྒྱུ་ལས་བསགས་པ་དང་མཐུན། སྟོང་ཉིད་བསྒོམ་པ་ནི་དེ་ཉིད་འཆི་བའི་རིམ་པ་དང་མཐུན། འབྱུང་རིམ་དང་གཞལ་ཡས་ཁང་གདན་བཅས་ནི་སྣོད་ཀྱི་འཇིག་རྟེན་དང་གང་དུ་སྐྱེ་བའི་གནས་དང་མཐུན། རྒྱུ་རྡོ་རྗེ་འཛིན་པ་ཡབ་ཡུམ་ཕ་མ་དང་མཐུན། དེ་ལ་ནཱ་དའམ་ཡི་གེ་ཞུགས་པ་བར་དོས་ཕ་མ་འདོད་པ་སྤྱོད་པ་མཐོང་ནས་ཕའི་ཁའམ་སྤྱི་བོ་སོགས་ནས་ཞུགས་ཏེ་མངལ་དུ་ཉིང་མཚམས་སྦྱར་བ་དང་མཐུན། ཡབ་ཡུམ་ཞུ་བ་ཕ་མ་བདེ་བས་བརྒྱལ་བ་དང་མཐུན། ལྷ་མོའི་གླུས་བསྐུལ་བ་ལ་འབྲས་བུ་རྡོ་རྗེ་འཛིན་པ་བཞེངས་པ་བར་དོ་ཞུགས་པའི་ཁུ་ཁྲག་མེར་མེར་པོ་ལ་སོགས་པ་དེ་ཁམས་ཀྱིས་འཛིན་ཆུས་སྡུད་མེས་སྨིན་རླུང་གིས་འཕེལ་བར་བྱས་པ་ལས་ལུས་རྫོགས་པར་འགྱུར་བ་དང་མཐུན། ཞུ་བ་གླུས་བསྐུལ་མེད་པ་ལ་ནི། ནཱ་དའམ་ཡི་གེ་འཇུག་པ་ཡོད་ན་དེ་ཉིད་བར་དོ་དང་མཐུན། དེ་མེད་ན་ས་བོན་བར་དོ་དང་ཟླ་ཉི་ཕ་མའི་ཁམས་དཀར་དམར་དང་མཐུན། ས་བོན་ལས་ཕྱག་མཚན་སོགས་ཀྱི་རིམ་པས་ལྷའི་སྐུར་བསྐྱེད་པ་ནི་ཉའི་རྣམ་པ་ལ་ཡན་ལག་སྐྱེ་བ་སོགས་ཀྱི་རིམ་པས་ལུས་རྫོགས་པ་དང་མཐུན། དམ་ཚིག་སེམས་དཔའ་ནི་སྐྱེས་བུའི་འབྱུང་བ་དང་འབྱུང་གྱུར་གྱི་ལུས་རགས་པ་གནས་སྐབས་པའི་ལུས་དང་མཐུན། ཡེ་ཤེས་སེམས་དཔའ་ནི་ལུས་དེའི་རྩ་རླུང་བྱང་ཆུབ་སེམས་ཀྱི་དྭངས་མ་དང་མཐུན། ཏིང་ངེ་འཛིན་སེམས་དཔའ་ནི་རླུང་སེམས་ཙམ་གྱི་ལུས་ཕྲ་བ་གཉུག་མའི་ལུས་དང་མཐུན། སྐྱེ་མཆེད་བྱིན་རླབས་ནི་མིག་ལ་སོགས་པའི་སྐྱེ་མཆེད་ཡོངས་སུ་རྫོགས་པའམ། སྐྱེ་མཆེད་དྲུག་ཡུལ་གཟུགས་སོགས་དྲུག་ལ་སད་ཅིང་རྟོགས་པར་བྱེད་པ་དང་མཐུན། སྐུ་བྱིན་རླབས་ནི་སྐྱེས་བུའི་ལུས་ཀྱི་ཆ་ཤས་རྫོགས་པ་དང་མཐུན། གསུང་བྱིན་རླབས་ནི་ངག་གི་གནས་བརྒྱད་ལ་སོགས་པ་རྫོགས་པ་དང་མཐུན། ཐུགས་བྱིན་རླབས་ནི་སེམས་ཡུལ་ལ་གཡོ་བའི་དྲན་པ་རྫོགས་པ་དང་མཐུན། དཀྱིལ་འཁོར་རྒྱལ་མཆོག་གི་ལྷ་སྤྲོ་བ་ཡོད་ན་སྐྱེས་བུས་བུ་དང་བུ་མོ་བསྐྱེད་པ་སོགས་དང་མཐུན་ནོ། །རྫོགས་བྱེད་ཀྱི་ཆོ་ག་ལ་སྦྱང་གཞི་དང་ཆོས་མཐུན་གསལ་པོ་གཞུང་ཕལ་ཆེར་དུ་མི་འབྱུང་ལ། བླ་མ་དག་ཡེ་ཤེས་པ་གཞུག་པ་ནི་ཀུན་གཞི་ལས་འཇུག་ཤེས་རྣམས་སད་དེ་ཕྱི་རོལ་གྱི་དངོས་པོ་རྣམས་བཀུག་ནས་ཀུན་གཞི་ལ་ལྡོག་པ་དང་མཐུན། དབང་བསྐུར་བ་ནི་བྱིས་པའི་དྲི་མ་འཁྲུ་བ་སོགས་དང་མཐུན། རྒྱས་འདེབས་ནི་རིགས་ཀྱི་གོ་འཕང་ཐོབ་པ་དང་མཐུན། མཆོད་པ་ནི་དབང་པོ་རྣམས་ཡུལ་ལ་ལྷག་པར་ཞེན་ཅིང་སྲེད་པ་འཕེལ་བས་རོ་མྱོང་བར་བྱེད་པ་དང་མཐུན། བསྟོད་པ་ནི་འཇིག་རྟེན་གྱི་ཡོན་ཏན་མཐའ་དག་དང་ལྡན་པ་ན་སྐྱེ་བོ་གཞན་གྱིས་མཁས་ཤིང་གསལ་བ་སོགས་ཀྱི་བསྔགས་པ་བརྗོད་པ་དང་མཐུན་ཞེས་འཆད་དོ། །
གསུམ་པ་སྒོམ་བཟླས་ཀྱི་རྣམ་གཞག་ལ། དཀྱིལ་འཁོར་བསྒོམ་པའི་རྣམ་གཞག་དང༌། སྔགས་བཟླ་བའི་རྣམ་གཞག་གཉིས་ཀྱི། དང་པོ་༼དཀྱིལ་འཁོར་བསྒོམ་པའི་རྣམ་གཞག་༽ལ། འཁོར་ལོ་བསྒོམ་པ་དང༌། དག་པ་དྲན་པ་གཉིས་ལས། དང་པོ་༼འཁོར་ལོ་བསྒོམ་པ་༽ལ། མངོན་རྟོགས་སྒོམ་ཚུལ་གྱི་དབྱེ་བ། ལས་དང་པོ་པས་དམིགས་པ་སྐྱོང་ཚུལ། བསྐྱེད་རིམ་མཐར་ཕྱིན་པའི་ཚད་གསུམ་གྱི། དང་པོ་༼མངོན་རྟོགས་སྒོམ་ཚུལ་གྱི་དབྱེ་བ་༽ནི།
སྤྱིར་བསྐྱེད་རིམ་བསྒོམ་པའི་གང་ཟག་གཅིག་ཉིད་ལམ་རྒྱུད་ལ་སྐྱེས་པའི་གནས་སྐབས་ཀྱི་དབྱེ་བས་ཕྱེ་བའི་གང་ཟག་བཞི་ལས། ལས་དང་པོ་པ་ནི། བསྐྱེད་རིམ་ལ་ཐོག་མར་སློབ་པ་ནས་ལྷ་རགས་པ་ལ་རིམ་གྱིས་གསལ་སྣང་ཐོབ་ཅིང་ཡུད་ཙམ་གྱིས་གསལ་ནུས་པའི་བར་ཡིན་ལ། དེས་ནི་སྒྲུབ་ཐབས་ལས་ཇི་ལྟར་འབྱུང་བའི་ཆོ་ག་ཐམས་ཅད་རིམ་གྱིས་བསྒོམ་སྟེ། མར་མེ་མཛད་ཀྱིས། ནང་པར་ལངས་ནས་སྔར་བཞིན་ནི། །ལེགས་བཟློས་དང་པོའི་ལས་ཅན་ཡིན། །ཞེས་དང༌། མན་སྙེར། དེ་ལྟ་ཁོ་ནར་ཆོ་ག་ཐམས་ཅད་མ་ཚང་བ་མེད་པར་ལས་དང་པོ་པས་བྱའོ། །ཞེས་སོ། །
ཡེ་ཤེས་ཅུང་ཟད་བབས་པ་ནི། ལྷ་རགས་པ་རྣམས་ཡུད་ཙམ་གྱིས་མངོན་དུ་བྱེད་ནུས་ཤིང་ཕྲ་བ་རྣམས་རིམ་ཅན་དུ་བསྒོམ་དགོས་པའི་སྐབས་ཡིན་ལ། དེས་ནི་རགས་པའི་དཀྱིལ་འཁོར་ཡུད་ཙམ་གྱིས་བསྒོམས་ནས་ཕྲ་བ་སྐྱེ་མཆེད་བྱིན་གྱིས་རློབ་པ་སོགས་རིམ་ཅན་དུ་བསྒོམ་སྟེ། དེ་ཉིད་ཀྱིས།
ཡེ་ཤེས་ཅུང་ཟད་བབས་གྱུར་པས། །
སྔགས་ཀྱི་ཚུལ་ཁྲིམས་བརྟུལ་ཞུགས་ལྡན། །
མིག་དང་སྐུ་སོགས་བྱིན་གྱིས་བརླབ། །
ཐུན་མཚམས་སུ་ནི་རབ་བསྒྲིམས་བཟླས། །
ཞེས་དང་ཕྱེད་བཅས་བཞི་བརྒྱ་པའི་འགྲེལ་བར་དེས་ནི་ཐུན་མཚམས་ཐམས་ཅད་ལ་ཡུད་ཙམ་གྱིས་དཀྱིལ་འཁོར་མངོན་དུ་བྱས་ལ། དེ་ལ་མིག་ལ་སོགས་པ་དང་སྐུ་ལ་སོགས་པ་བྱིན་གྱིས་བརླབ་པར་བྱས་ཏེ་རྗེས་སུ་མཉེས་པར་བྱ་བ་དང༌། མཆོད་པ་དང་བསྟོད་པ་དང་བདུད་རྩི་མྱང་བ་སྔོན་དུ་འགྲོ་བ་དང་བག་ཡོད་པས་བཟླས་པ་བྱའོ། །ཞེས་སོ། །ཡེ་ཤེས་ལ་ཅུང་ཟད་དབང་ཐོབ་པ་ནི། དཀྱིལ་འཁོར་ཕྲ་རགས་ཐམས་ཅད་ཡུད་ཙམ་གྱིས་མངོན་དུ་བྱེད་ཅིང་སྤྲོ་བ་དང་བསྡུ་བར་ནུས་པའི་སྐབས་ཡིན་ལ། དེས་ནི་དཀྱིལ་འཁོར་རྫོགས་པར་ཡུད་ཙམ་རེས་བསྒོམ་ཞིང་སྤྲོ་བསྡུ་བྱ་སྟེ། དེ་ཉིད་ཀྱིས།
རྣམ་པ་ཀུན་ཏུ་རབ་རྫོགས་པར། །
སྤྲོ་དང་སྡུད་པར་བྱེད་པ་པོ། །
ཡེ་ཤེས་དབང་བ་ཅུང་ཟད་ཐོབ། །
ཉིན་མཚན་རྣལ་འབྱོར་ཡང་དག་བརྟེན། །
ཞེས་དང༌། མན་སྙེར། གང་ཞིག་ཇི་ལྟར་བཤད་པའི་མཚན་མ་ཐོབ་པ་དང་པོའི་རྣལ་འབྱོར་ལ་སེམས་བརྟན་པ་དེ་དག་ནི་ཅུང་ཟད་ཡེ་ཤེས་ལ་དབང་བས་ཡུད་ཙམ་གྱིས་དཀྱིལ་འཁོར་སྤྲུལ་ཏེ་བསྒོམ་མོ། །ཞེས་སོ། །
ཡེ་ཤེས་ལ་ཡང་དག་པར་དབང་ཐོབ་པ་ནི། བསྐྱེད་རིམ་མཐར་ཕྱིན་ནས་རྫོགས་རིམ་བསྒོམ་པའི་སྐབས་ཡིན་ལ། དེས་ནི་དཀྱིལ་འཁོར་རྫོགས་པར་ཡུད་ཙམ་གྱིས་མངོན་དུ་བྱས་ལ་ཇི་ལྟར་རིགས་པའི་རྫོགས་རིམ་བསྒོམ་སྟེ། དེ་ཉིད་ཀྱིས།
ཡང་དག་ཡེ་ཤེས་དབང་ཐོབ་བསྒོམ། །
ཁམས་ཀྱི་རྡུལ་གང་འཁོར་གསུམ་མཆོག །
གཟུགས་བརྙན་བདག་ཉིད་སྐུ་ཅན་གྱིས། །
འགྲོ་བའི་དོན་གྱི་བྱ་བ་བྱེད། །
ཅེས་དང༌། མན་སྙེར། གང་ཡང་གོམས་པའི་དཀྱིལ་འཁོར་མཐའ་དག་ལ་སེམས་བརྟན་པ་དེ་ཉིད་ཡེ་ཤེས་ལ་དབང་བ་ཅན་ཏེ། སྤྲོ་བ་དང་བསྡུ་བ་ལས་འགྲོ་བའི་དོན་རྒྱས་པར་བྱེད་ཅིང༌། ཆོས་ཉིད་རྗེས་སུ་རྟོགས་པ་ལས་བྱང་ཆུབ་ཀྱི་སེམས་མངོན་དུ་བྱས་ཏེ། དྲི་མ་ཕྲ་མོའི་ཕྲ་མོ་རྣམས་བསལ་བར་བྱའོ་ཞེས་སོ། །
གཉིས་པ་༼ལས་དང་པོ་པས་དམིགས་པ་སྐྱོང་ཚུལ་༽ནི།
རྟེན་དང་བརྟེན་པའི་དཀྱིལ་འཁོར་ལ་གསལ་སྣང་འདོན་ཞིང་རྐྱེན་མཐའ་དག་གིས་མི་གནོད་པའི་གནས་ཆ་བསྒྲུབས་ནས་བདག་ཉིད་ལྷའི་ང་རྒྱལ་བརྟན་པ་ལ་བསླབ་པ་ཡིན་ལ། དེའི་ཚུལ་ནི་གྲུབ་ཆེན་གྱི་གཞུང་དག་ལས། བསྐྱེད་ཆོག་རྣམས་ཟིན་པའི་འོག་ཏུ་དཀྱིལ་འཁོར་བསྒོམ་པ་དང༌། དེས་སྐྱོན་དག་པ་དྲན་པ་དང་བཟླས་པ་ལ་སོགས་པ་གསུངས་པ་ལྟར། སྒྲུབ་ཐབས་ནས་ཇི་ལྟར་འབྱུང་བའི་ཆོ་ག་རྣམས་རིམ་པས་གང་དང་གང་བསྒོམ་པ་དེ་དང་དེར་ཅི་ནུས་པ་གསལ་འདེབས་ཤིང༌། དེ་དང་དེའོ་སྙམ་པའི་ང་རྒྱལ་བརྟན་པར་བྱས་ལ་བསྒོམ། དེ་ནས་སྐབས་འདིར་དཀྱིལ་འཁོར་ཡོངས་རྫོགས་གསལ་བཏབ་ལ་དེ་དྲན་ཤེས་ཀྱིས་བསྐྱངས་སྟེ། སྣང་བ་གཞན་ཤར་ཡང་དེའི་རྗེས་མི་འབྲང་བར་གསལ་བཏབ་པ་དེ་ཉིད་ཡུན་བསྲིངས་ཏེ་བསྒོམ་ལ། དེ་ཡང་དྲན་ཤེས་ཀྱིས་དམིགས་པ་སྐྱོང་བ་གླང་པོ་ཆེ་འདུལ་བ་ལྟ་བུ་སྟེ། ཤཱཀྱ་བཤེས་གཉེན་གྱིས།
ཡིད་ཀྱི་གླང་སྨྱོན་ལམ་ལོག་སྤྱོད། །
དྲན་པའི་ཐག་པས་དམིགས་པ་ཡི། །
ཀ་བ་ལ་གདགས་རིམ་གྱིས་ནི། །
ཤེས་རབ་ལྕགས་ཀྱུས་དབང་དུ་བྱ། །
ཞེས་སོ། །དེ་ཡང་དཀྱིལ་འཁོར་རྫོགས་པར་གསལ་མ་ནུས་ན་བླ་མ་དག་དང་པོར་གཙོ་བོའི་སྐུའི་ཆ་ཤས་རྩ་བའི་ཞལ་ལྟ་བུ་ཞིག་དམིགས་ཏེ་དེ་ནས་གསལ་སྣང་རིམ་པས་སྒྲུབ་པར་བཞེད་ལ། གཞན་ནི་ཡི་དམ་གྱི་ལྷའི་བྲིས་སྐུ་ལ་ཡང་དང་ཡང་དུ་བལྟས་ནས་དེ་ཡིད་ལ་གསལ་བར་འཆར་བ་བྱ་སྟེ། དཔེར་ན་ཆགས་ལྡན་གྱིས་ཆགས་ཡུལ་ཡང་ཡང་ཡིད་ལ་བྱས་པས་ཡུལ་དེ་མདུན་ན་གནས་པ་བཞིན་དུ་གསལ་བར་སྣང་བ་ལྟ་བུ་སྟེ། ཆོས་ཀྱི་གྲགས་པས།
འདོད་འཇིགས་མྱ་ངན་གྱིས་བརླམ་དང༌། །
རྐུན་པོ་རྨི་སོགས་ཀྱིས་བསླང་བས། །
མདུན་དུ་གནས་པ་བཞིན་དུ་ནི། །
ཡང་དག་མིན་པ་མཐོང་བར་འགྱུར། །
ཞེས་སོ། །དེ་ལ་མདུན་དུ་དེ་ལྟར་གསལ་ནས་རང་དེ་འདྲར་བསྒོམ་པ་སླ་སྟེ། དཔེར་ན་གར་མཁན་གྱི་རྣམ་འགྱུར་ཡིད་ལ་བརྟན་པ་ན་རང་ལ་དེའི་འགྱུར་བ་འཆར་བ་ལྟར་རོ། །དེ་ཡང་ཤིན་ཏུ་གོམས་པ་ལས་དེ་ལྟར་གསལ་བ་འབྱུང་སྟེ། ཆོས་གྲགས་ཀྱིས།
དེ་ཕྱིར་ཡང་དག་ཡང་དག་མིན། །
གང་གང་ཤིན་ཏུ་གོམས་གྱུར་པ། །
གོམས་པ་ཡོངས་སུ་རྫོགས་པ་ན། །
དེ་གསལ་མི་རྟོག་བློ་འབྲས་ཅན། །
ཞེས་སོ། །དེ་ལྟར་བསྐྱེད་རིམ་ལ་སློབ་པའི་སྐབས་ཐམས་ཅད་དུ་ཡང་སྣང་ཕྱོགས་ཀྱི་དཀྱིལ་འཁོར་ཡིད་ངོར་ཤར་བ་ཐམས་ཅད་ཀུན་རྫོབ་ཏུ་སྣང་ཙམ་ལས་ངོ་བོ་ཉིད་དུ་མ་གྲུབ་པ་དོན་དམ་སྟོང་པ་ཉིད་དུ་ཤེས་པར་བྱས་ནས་ཐམས་ཅད་སྒྱུ་མ་ལྟ་བུར་འཆར་བ་ལ་བསླབ་དགོས་ཏེ། གུར་ལས།
དཔེར་ན་ཆུ་ནང་ཟླ་བ་ནི། །
གྲོགས་དག་བདེན་མིན་རྫུན་པའང་མིན། །
དེ་ལྟར་དཀྱིལ་འཁོར་འཁོར་ལོ་འདིར། །
དག་ཅིང་གསལ་བའི་རང་བཞིན་ནོ། །
ཞེས་སོ། །
གསུམ་པ་༼བསྐྱེད་རིམ་མཐར་ཕྱིན་པའི་ཚད་༽ནི།
དེ་ལྟར་བསྐྱེད་རིམ་ལ་བསླབས་པས་རགས་པ་རྟེན་དང་བརྟེན་པར་བཅས་པ་མཐའ་དག་གི་དབྱིབས་དང་ཁ་དོག་དང་ཞལ་ཕྱག་དང་རྒྱན་ལ་སོགས་པ་དང༌། ཕྲ་བ་སྐྱེ་མཆེད་ཀྱི་ལྷ་ལ་སོགས་པའི་མདོག་དང་ཞལ་ཕྱག་ལ་སོགས་པ་ཐམས་ཅད་མ་འདྲེས་པར་གསལ་ནུས་པ་སྟེ། དགྲ་ནག་གི་འགྲེལ་པ་ལས། དེས་སྐུ་རྡོ་རྗེ་ལ་སོགས་པ་ལག་མཐིལ་གྱི་ཤིང་ཐོག་ལྟར་རང་དབང་དུ་མཐོང་བ་ན། ཡེ་ཤེས་ལ་དབང་ཐོབ་པ་ཡིན་པས་ཐུན་མཚམས་ངེས་པ་མེད་པར་བྱས་ལ་ཞེས་སོ། །དེ་ཡང་དཀྱིལ་འཁོར་འཁོར་ལོའི་སྣང་བ་དང་རང་ལྷའི་ང་རྒྱལ་གཉིས་ཅི་ཙམ་འདོད་ཀྱི་བར་རྣམ་རྟོག་གཞན་གྱིས་བར་མ་ཆོད་པར་རང་གི་ངང་གིས་འཇུག་པ་ཞིག་དགོས་ཏེ། མུ་ཏིག་ཕྲེང་བ་ལས། དངོས་གྲུབ་ནི་སེམས་བརྟན་པ་སྟེ། བདག་ཉིད་ལྷའི་རྣམ་པར་སྣང་བ་དང༌། དེའི་ང་རྒྱལ་བདག་ལ་ཉི་མ་རེ་རེ་བཞིན་རང་གི་ངང་གིས་འཇུག་པ་དེ་ཐོབ་པའོ། །ཞེས་སོ། །དེ་ལྟར་འགྱུར་བ་ལ་ཡང་དབང་ཐོབ་ནས་དམ་ཚིག་དང་སྡོམ་པ་ཚུལ་བཞིན་བསྲུང་བ། དམིགས་པ་སྐྱོང་ཚུལ་གྱི་གནད་ཤེས་ཤིང་སེམས་བཀོལ་དུ་རུང་བ་ཞིག་གིས་འབད་པ་ཆེན་པོ་བྱས་ན་ཧ་ཅང་གི་ཡུན་རིང་པོར་མ་ཐོགས་པར་ཟླ་བ་དྲུག་གམ་ལོ་གཅིག་ལ་སོགས་པས་བརྟན་པ་འཐོབ་སྟེ། དེ་ཉིད་བསྡུས་པའི་སྟོད་འགྲེལ་ལས། ཇི་སྲིད་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་མངོན་སུམ་དུ་མཐོང་བར་གྱུར་པ་དེ་སྲིད་དུ་ཉིན་རེ་བཞིན་བསྒོམ་པར་བྱའོ། །ཡང་ན་ཏིང་ངེ་འཛིན་གསུམ་སྔོན་དུ་འགྲོ་བས་ཟླ་བ་དྲུག་གམ་ལོ་གཅིག་གི་བར་དུ་བསྒོམ་པར་བྱའོ། །ཞེས་སོ། །དེ་ཡང་བཙུབས་ཤིང་བཙུབས་པ་ལས་མེ་འབྱུང་བར་བྱེད་པའི་ཚུལ་ལྟར། འདོད་པ་བཞིན་གྱི་རྣལ་འབྱོར་མ་གྲུབ་ཀྱི་བར་དུ་བྱ་བ་གཞན་གྱིས་སེམས་གཡེང་བ་སྤངས་ནས། རྣལ་འབྱོར་དེའི་རྩི་མ་ཡལ་བར་རྒྱུན་མི་འཆད་དུ་བསྒོམས་པ་ལས་འབྱུང་སྟེ། སློབ་དཔོན་དཔའ་བོས།
རྒྱུན་མི་འཆད་པའི་རྣལ་འབྱོར་གྱིས། །
བསམ་གཏན་སྒྲུབ་ལ་བརྩོན་པར་བྱ། །
ཡང་དང་ཡང་ཞིང་ངལ་གསོས་ན། །
གཙུབས་པས་མེ་བྱིན་མི་འགྱུར་ཏེ། །
རྣལ་འབྱོར་ཚུལ་ལའང་དེ་བཞིན་དུ། །
ཁྱད་པར་མ་ཐོབ་གཏང་མི་བྱ། །
ཞེས་སོ། །
གཉིས་པ་དག་པ་དྲན་པ་ནི།
ལྷ་བསྒོམས་པས་སྐྱོན་དག་པ་དྲན་པར་གྲུབ་ཆེན་གྱི་གཞུང་མཐའ་དག་ཏུ་གསུངས་ཏེ། རིན་ཆེན་འབར་བར། བསམ་གཏན་མི་ནུས་རྣལ་འབྱོར་གང༌། །དེ་ནི་དག་པ་རྗེས་སུ་དྲན། །ཞེས་པ་ལྟར་རོ། །དག་པ་དྲན་ཚུལ་ལ་རྣམ་གཞག་དུ་མ་ཡོད་པ་ལས། ཀུན་རྫོབ་ལྷའི་དག་པ་ལ། ལྷའི་མངོན་རྟོགས་རྣམས་སངས་རྒྱས་ཀྱི་ཆེ་བའི་ཡོན་ཏན་དུ་དག་པ་ནི། བརྟག་གཉིས་སུ།
སྙིང་རྗེའི་སྤྱན་ནི་དམར་པོ་སྟེ། །
རྡོ་རྗེ་གསུམ་གྱིས་དག་པའི་སྤྱན། །
བྱམས་པའི་ཐུགས་ལ་ཡན་ལག་ནག །
ཅེས་སོགས་གསུངས་པ་ལྟ་བུ། ལུས་ཀྱི་ཕུང་ཁམས་ལ་སོགས་པ་ལྷར་དག་པ་ནི། གསང་འདུས་ལས།
ཕུང་པོ་ལྔ་ཡི་རང་བཞིན་དུ། །
སངས་རྒྱས་ལྔ་ནི་རབ་བསྟན་བྱ། །
སྤྱན་ལ་སོགས་པའི་ལྷ་མོ་བཞི། །
ས་ལ་སོགས་པའི་རང་བཞིན་ནོ། །
ཞེས་སོགས་གསུངས་པ་ལྟ་བུ། ལུས་ཀྱི་རྩ་ཁམས་ལ་སོགས་པ་ལྷར་དག་པ་ནི། ལཽ་ཨི་བས། དཔའ་བོ་ཉི་ཤུ་རྩ་བཞི་ཡིས། །ལུས་ཀྱི་ཁམས་ལ་བརྟགས་པ་འོ། །ཞེས་པ་ལྟ་བུ། རྒྱན་ཆ་སྔགས་སུ་དག་པ་ནི། ལཽ་ཨི་པས། དཔའ་བོའི་རྩ་བའི་སྔགས་སོགས་གང༌། །ཚངས་པའི་སྐུད་པ་སོགས་སུ་བརྟག །ཅེས་སོགས་གསུངས་པ་ལྟ་བུ། དོན་དམ་དེ་ཁོ་ན་ཉིད་ཀྱི་དག་པ་ལ། དེ་བཞིན་ཉིད་ཀྱི་དག་པ་ནི། འཁོར་འདས་ཀྱི་དངོས་པོ་ཐམས་ཅད་རང་བཞིན་གྱིས་རྣམ་པར་དག་པ་སྐྱེ་མེད་སྟོང་པ་ཉིད་དུ་ཤེས་པར་བྱ་བ་སྟེ། བརྟག་གཉིས་སུ། ངེས་པར་དངོས་པོ་ཐམས་ཅད་ཀྱི། །དག་པ་དེ་བཞིན་ཉིད་དུ་བརྗོད། །ཅེས་སོ། །རང་རིག་པའི་དག་པ་ནི། རྫོགས་རིམ་དང་འབྲེལ་ནས་ཐམས་ཅད་བདེ་སྟོང་ལྷན་ཅིག་སྐྱེས་པའི་རྣམ་རོལ་དུ་ཤེས་པར་བྱ་བ་སྟེ། བརྟག་གཉིས་སུ།
རང་རིག་བདག་ཉིད་དག་པ་ཉིད། །
དག་པ་གཞན་གྱིས་རྣམ་གྲོལ་མིན། །
ཡུལ་གྱི་དངོས་པོ་དག་པའི་ཕྱིར། །
རང་གིས་རིག་པའི་བདེ་བ་མཆོག །
ཅེས་སོ། །དག་པ་དྲན་པའི་དགོས་པ་ནི། བླ་མ་དག་ལམ་དང་འབྲས་བུའི་ཆོས་ཐ་དད་དུ་འཛིན་པ་བཟླཽག་པའི་དོན་དུ་བཞེད་ལ། ཁ་ཅིག་སེམས་ཀྱི་མངོན་ཞེན་བཟློག་པའི་དོན་དུ་འདོད་པ་ནི་མི་འཐད་དོ། །
གཉིས་པ་སྔགས་བཟླ་བའི་རྣམ་གཞག་ལ། བགྲང་ཕྲེང་གི་དེ་ཉིད། བཟླས་རིམ་གྱི་དབྱེ་བ། སྔགས་ཀྱི་བཟླ་ཚུལ། བཟླས་པའི་ཕན་ཡོན་སོགས་བཤད་པ་བཞིའི། དང་པོ་༼བགྲང་ཕྲེང་གི་དེ་ཉིད་༽ནི།
ལྷའི་རྣལ་འབྱོར་བསྒོམས་པས་སྐྱོ་ན་སྔགས་བཟླ་བར་བཤད་དེ། ཨ་བྷྱ་ཀ་རས།
དེ་ཕྱིར་རིམ་གཉིས་དེ་ཉིད་རིག །
དབེན་པར་ཡང་དག་གནས་ནས་ནི། །
ལྷ་ཡི་འཁོར་ལོ་བསྒོམ་པར་བྱ། །
སྐྱོ་ན་དེ་ཡི་གསང་སྔགས་བཟླས། །
ཞེས་སོ། །སྔགས་བཟླ་བ་ལ་ཕྲེང་བ་ནི། སཾ་བུ་ཏྲི་ལས།
ཤེལ་དང་ཉ་ཕྱིས་མུ་ཏིག་དང༌། །
ཁམས་ནི་དཀར་པོ་ལ་སོགས་གཞན། །
ཞི་བའི་ལས་ལ་ཁྱད་པར་དུ། །
ཕྲེང་བ་ཡི་ནི་མཚན་ཉིད་དོ། །
གསེར་དང་དངུལ་དང་ཟངས་དག་དང༌། །
པད་མའི་ས་བོན་ཁྱད་པར་དུ། །
རྒྱས་པ་ལ་ནི་ཕྲེང་བ་ཉིད། །
རྣམ་པར་མཁས་པས་བགྲང་བར་བྱ། །
གུར་གུམ་ལ་སོགས་དྲི་སོགས་ཀྱི། །
དྲི་ནི་ཐམས་ཅད་ཁྱད་པར་དུ། །
བསྒྲུབས་ཤིང་རི་ལུ་བྱས་ནས་ནི། །
དབང་ལ་ཡོངས་སུ་རབ་ཏུ་གྲགས། །
རུ་རག་ཤ་དང་ལུང་ཐང་དང༌། །
དེ་བཞིན་སྐྱེས་པའི་རུས་ཉིད་དང༌། །
དྲག་པོའི་ལས་ལ་སྦྱར་བར་བྱ། །
མངོན་སྤྱོད་ལ་ནི་ཡོངས་སུ་གྲགས། །
ཞི་རྒྱས་དབང་དང་མངོན་སྤྱོད་ལ། །
བོ་དྷི་ཙེ་ནི་ལས་ཀུན་བྱེད། །
སྔགས་ཀྱི་སྒྲུབ་པ་ལྔ་བཅུ་སྟེ། །
དབང་ལ་དེ་ཡི་ཕྱེད་ཉིད་དོ། །
བརྒྱ་ཕྲག་གཅིག་ནི་ཞི་བ་ལ། །
དེ་བཞིན་རྒྱས་ལ་ལྷག་པར་བརྒྱད། །
མངོན་སྤྱོད་ལ་ནི་དྲུག་ཅུ་ཉིད། །
ཅེས་ལས་སོ་སོ་དང་ཐུན་མོང་གི་ཕྲེང་བ་ཕྲེང་རྡོག་གི་གྲངས་དང་བཅས་པ་གསུངས་ལ། གཞན་ཡང་ཕྲེང་ཐག་དང་ཕྲེང་བ་བརྒྱུ་ཚུལ་དང་བྱིན་བརླབ་དང་བགྲང་ཚུལ་སོགས་གསུངས་སོ། །ཕྲེང་བ་བགྲང་ཚུལ་ནི་རྡོ་རྗེ་མཁའ་འགྲོ་ལས་ཀྱང༌།
ཞི་བ་ལ་ནི་མཛུབ་མོར་བཞག །
རྒྱས་ལ་གུང་མོར་དགལ་བར་བྱ། །
དབང་དུ་བྱ་བ་སྲིན་ལག་གསུངས། །
ཐ་མ་ལ་ནི་མངོན་སྤྱོད་བྱ། །
མཐེ་བོང་ལྕགས་ཀྱུར་བྱས་ནས་ནི། །
ལྷ་རྣམས་ཐམས་ཅད་འགུགས་པར་བསམ། །
ཞེས་སོ། །
གཉིས་པ་༼བཟླས་རིམ་གྱི་དབྱེ་བ་༽ནི།
སྤྱིར་བཟླས་པ་ལ་གསུམ་དུ་བཤད་དེ། མན་སྙེ་ལས། འདིར་དེ་ཁོ་ན་ཉིད་ཕྱུང་ནས་བཟླས་པ་གཞན་རྣམ་པར་གཞག་པར་བྱ་སྟེ། སྔགས་ཀྱི་བརྗོད་པ་ཙམ་ནི་སྔགས་ཀྱི་བཟླས་པའོ། །ལྷའི་རྣལ་འབྱོར་ཙམ་རྗེས་སུ་དྲན་པ་ནི་གཟུགས་ཀྱི་བཟླས་པའོ། །དེ་ཁོ་ན་ཉིད་ཙམ་དུ་སེམས་པ་ནི་རྣལ་འབྱོར་གྱི་བཟླས་པའོ། །ཞེས་སོ། །དེ་ཡང་སྔགས་ཀྱི་བཟླས་པ་ལ་མན་སྙེ་ལས་ཚུལ་བཞི་བཤད་པ་ལས། དམ་ཚིག་གི་བཟླས་པ་ནི། ཐུགས་ཀའི་ས་བོན་ལས་རླུང་འབྱུང་བ་ན་དཀྱིལ་འཁོར་གྱི་ལྷ་ཚོགས་སྤྲོས་ཏེ་འགྲོ་དོན་བྱས་ནས། རླུང་འཇུག་པ་ན་སླར་ས་བོན་ལ་གཞུག་ཅིང༌། ལྷ་སོ་སོའི་སྔགས་དང་པོར་བརྗོད་པ་ན་ལྷ་ཚོགས་སྤྲོ་ཞིང་བརྗོད་པ་རྫོགས་པ་ན་བསྡུ་བ་སྟེ། སྤྲོ་བསྡུའི་བཟླས་པ་ཞེས་ཀྱང་བཤད་དོ། །འདི་ལ་མར་མེ་མཛད་ཀྱིས།
ཡེ་ཤེས་སྐུ་ནི་སྤྲོ་ཞིང་བཟླས། །
བརྗོད་ཅིང་སྲོག་གིས་སྤྲོ་བྱ་ཞིང༌། །
སྔགས་ནི་རྩོལ་བས་བསྡུ་བར་བྱ། །
ཞེས་སོ། །འཁྱོགས་ཀྱི་བཟླས་པ་ནི། ཆོས་ཐམས་ཅད་མཉམ་པ་ཉིད་དུ་མོས་པས་སྔགས་ཕྲེང་རང་གི་ཞལ་དུ་ཞུགས་པ་རྡོ་རྗེ་ལས་པད་མར་སོང་ཞིང་དྷཱུ་ཏི་ལས་ཡུམ་གྱི་ཞལ་ནས་བྱུང་བ་རང་གི་ཞལ་དུ་ཞུགས་ཏེ་འཁོར་བར་བསམ་པ་སྟེ་དོ་ལིའི་བཟླས་པ་ཞེས་ཀྱང་བཤད་དོ། །དྲག་པོའི་བཟླས་པ་ནི། སྔགས་ཕྲཻང་རང་གི་ཞལ་ནས་ཡུམ་གྱི་ཞལ་དུ་ཞུགས་ཏེ་པད་མ་ནས་རྡོ་རྗེར་སོང་ཞིང་འཁོར་བ་སྟེ། ཁྲོས་པའི་བཟླས་པ་ཞེས་ཀྱང་བཤད་དོ། །འདི་དག་ལ་རིན་ཆེན་འབར་བར།
དེ་ནས་མཁས་པས་སྔགས་བཟླས་ཏེ། །
ཡབ་ཡུམ་ཞལ་ནས་འགལ་མེ་ཡི། །
འཁོར་ལོ་བཞིན་དུ་བསྐོར་བར་བྱ། །
ཁ་དོག་ལས་ཀྱི་དབྱེ་བས་དབྱེ། །
ཞེས་སོ། །ཁྲོ་བོའི་བཟླས་པ་ནི་སྔགས་དྲག་ཏུ་བརྗོད་པ་སྟེ། གསང་འདུས་ལས། སྔགས་ཀྱི་ཡི་གེའི་ཚིག་ཐོས་པ། །དེ་ནི་ཁྲོ་བོའི་བཟླས་པར་བཤད། །ཅེས་སོ། །འདི་ལ་ཁ་ཅིག དམ་ཚིག་གི་བཟླས་པ་ནི་སྙིང་པོ་དང་ཉེ་སྙིང་གི་བཟླས་པ་དང་འཁྱོགས་བཟླས་ཕྲེང་སྔགས་འཇམ་པ་དང་དྲག་པོའི་བཟླས་པ་ཕྲེང་སྔགས་རྩུབ་པ་དང་ཁྲོ་བོའི་བཟླས་པ་སྔགས་ཐམས་ཅད་ཀྱི་བཟླས་པར་འཆད་ཀྱང༌། གྲུབ་ཆེན་གྱི་གཞུང་ཕལ་ཆེར་དུ་བཟླས་རིམ་སྔ་མ་གསུམ་ཅི་རིགས་པ་རེས་སྔགས་ཐམས་ཅད་ཀྱི་བཟླས་རིམ་བྱ་བར་བཤད་དོ། །ཡང་གཞུང་འགའ་ཞིག་ཏུ། བཟླས་རིམ་སྔ་མ་གཉིས་ཀྱི་ཐོག་ཏུ་གོང་བུའི་བཟླས་པ་དང་རྡོ་རྗེའི་བཟླས་པ་སྟེ་བཞི་བཤད་པའི་གོང་བུའི་བཟླས་པ་ནི། ཐུགས་ཀའི་ས་བོན་ལ་སྔགས་རྣམས་མགོ་གྱེན་བསྟན་ཟླུམ་པོར་བསྐོར་བ་མར་མེའི་ཕྲེང་བ་བཞིན་ཡིད་ཀྱིས་བཀོད་ལ་སེམས་ཀྱིས་བྲིས་པ་བཞིན་དུ་བཟློ་བ་དང༌། རྡོར་བཟླས་ནི་རླུང་འབྱུང་འཇུག་གནས་གསུམ་དང་སྦྱར་ཏེ་བཟླ་བར་བཤད་དོ། །བླ་མ་དག་སྔགས་ཚིག་ཏུ་མི་བརྗོད་པར་ཡིད་ཀྱིས་བཟླ་བ་ཡིད་བཟླས་དང༌། རླུང་བསྡམས་ནས་ཡིད་ཀྱིས་བཟླ་བ་འགོག་བཟླས་དང༌། རླུང་འགྲོ་འོང་དང་སྦྱར་ནས་བཟླ་བ་རྡོ་རྗེའི་བཟླས་པ་དང༌། ལྕེ་མཆུ་གཡོ་བ་ཙམ་དུ་བཟླ་བ་ཤོབ་བུའི་བཟླས་པ་དང༌། ཡི་གེ་རིང་ཐུང་ཕྱེད་པར་སྐད་གསང་ཆེན་པོས་བཟླ་བ་རིག་བྱེད་འདོན་པ་ལྟ་བུའི་བཟླས་པ་དང་ལྔར་བཞེད་དོ། །
གསུམ་པ་༼སྔགས་ཀྱི་བཟླ་ཚུལ་༽ནི། །
སྤྱིར་སྔགས་ལ་ཇོ་བོ་རྗེས། ཐབས་ཤེས་དབྱེར་མེད་པའི་བྱང་ཆུབ་ཀྱི་སེམས་ནི་ལྷའི་སྙིང་པོ་ཡིན་ལ།  སེམས་དེ་བསྐུལ་བར་བྱེད་པའི་སྙིང་པོ་དང༌། ཉེ་བར་བསྐུལ་བས་ཉེ་སྙིང་དང༌། འཇིག་རྟེན་པའི་སེམས་ལས་སྐྱོབ་པས་སྔགས་དང༌། ཡང་དང་ཡང་དུ་བསྐུལ་བས་ཤེས་རབ་ཁྱད་པར་ཅན་བསྐྱེད་པ་རིགས་སྔགས་དང༌། བྱང་ཆུབ་ཀྱི་སེམས་མི་བརྗེད་པའི་དྲན་པ་བསྐྱེད་པས་གཟུངས་སྔགས་སོ། །ཞེས་བཤད་ཅིང་རྡོ་རྗེ་སྙིང་འགྲེལ་དུ་རྩ་སྔགས་སྐུ་སྙིང་པོ་གསུང་ཉེ་སྙིང་ཐུགས་ས་བོན་ཡེ་ཤེས་སུ་བཤད་དེ། ཇི་སྐད་དུ།
རྩ་བའི་སྔགས་ནི་སྐུ་ཡི་དངོས། །
སྙིང་པོའི་སྔགས་ནི་གསུང་གི་དངོས། །
ཉེ་བའི་སྙིང་པོ་ཐུགས་ཡིན་ཏེ། །
ཐུགས་ཀྱི་སྔགས་ནི་སྙིང་པོར་བརྗོད། །
ཡེ་ཤེས་ས་བོན་ཞེས་བྱའི་མིང༌། །
ཡེ་ཤེས་སྔགས་སུ་དེ་བཤད་དེ། །
ཞེས་སོ། །སྔགས་བཟླ་བའི་གོ་རིམ་ལ་སྒྲུབ་ཐབས་རྣམས་ནས་སྙིང་པོ་དང་ཉེ་སྙིང་དང་རྩ་སྔགས་ཀྱི་རིམ་པས་བཟླ་བར་བཤད་པ་མང་ཞིང༌། མན་ངག་གིས་སྙིང་པོ་དང་ཉེ་སྙིང་གང་ཡང་རུང་བ་ལ་བཟླས་པའི་དངོས་གཞི་དང་གཞན་རྣམས་སྐབས་ཐོབ་ཀྱིས་ཅི་རིགས་བཟླ་བར་བཞེད་དོ། །སྙིང་འགྲེལ་དུ་ས་བོན་དང་ཉེ་སྙིང་དང་སྙིང་པོ་དང་རྩ་སྔགས་ཀྱི་རིམ་པས་བཟླ་བར་བཤད་དེ། ཇི་སྐད་དུ།
ས་བོན་ཉེ་སྙིང་ཉིད་དང་ནི། །
སྙིང་པོ་དང་ནི་རྩ་སྔགས་ལས། །
ཡེ་ཤེས་ཐུགས་དང་གསུང་སྐུ་ཡི། །
རིམ་བཞིན་བཟླས་དང་བསྒོམ་པར་བཤད། །
ཅེས་སོ། །ཁ་ཅིག་སྐུ་རགས་པས་བསྐུལ་བདེ་བ་དང་དེ་ནས་གསུང་དང་ཐུགས་ཕྲ་བའི་རིམ་པས་དང་པོར་རྩ་སྔགས་དང་དེ་ནས་སྙིང་པོ་དང་ཉེ་སྙིང་གི་རིམ་པས་བཟླ་དགོས་པར་འདོད་པ་ནི་དོན་མིན་ནོ། །སྔགས་ལ་སོགས་པའི་ཁ་དོག་ནི་ལས་ཀྱི་དབྱེ་བས་སྦྱར་བར་བཤད་ཀྱང༌། དང་པོར་བསྙེན་པའི་ཚེ་ལྷ་དང་སྔགས་ཀྱི་ཁ་དོག་བསྒྱུར་མི་དགོས་ལ། འགའ་ཞིག་ལྷ་དབང་དུ་བསྡུ་བའི་ཕྱིར་དམར་པོར་བྱེད་དོ། །སྐལ་བཟང་རྡོ་རྗེས། བཟླས་པའི་དུས་སུ་ཐབས་ནི་འགལ་མེ་བསྐོར་བ་ལྟ་བུའམ། ཐག་མདུང་འཕེན་པ་ལྟ་བུའམ། སྒྲོའི་ཆུན་པོ་ལྟ་བུའམ། ཐེ་གུ་བསྒྲིལ་བ་ལྟ་བུའམ། ལྕགས་སྒྲོག་སྦྲེལ་བ་ལྟ་བུ་སྟེ་སྐབས་ཀྱི་སྟོབས་ཀྱིས་ཤེས་པར་བྱའོ། །ཞེས་བཤད་པ་ལ་བླ་མ་དག་སྔགས་ཀྱི་ཡི་གེ་དང་འོད་ཟེར་གྱི་རྣམ་པ་ཞི་བ་ལ་འགལ་མེ་བསྐོར་བ་ལྟ་བུ། དྲག་པོ་ལ་ཐག་མདུང་འཕེན་པ་ལྟ་བུ། རྒྱས་པ་ལ་སྒྲོའི་ཆུན་པོ་ལྟ་བུ། དབང་ལ་ཐེ་གུ་བསྒྲིལ་བ་ལྟ་བུའམ་ལྕགས་སྒྲོག་སྦྲེལ་བ་ལྟ་བུ་བྱ་བར་བཤད་དོ། །དེ་ལ་གཙོ་བོའི་ཞལ་ཐམས་ཅད་དང་འཁོར་ཐམས་ཅད་ཀྱིས་བརྗོད་པར་མོས་ལ་བཟླ་བར་གྲུབ་ཆེན་མང་པོས་བཤད་པ་ལྟར་བྱ་ཞིང༌། བཟླས་པའི་སྐྱོན་རྣམས་སྤངས་ལ་བཟླ་སྟེ། དཔུང་བཟང་ལས།
བཟླས་བརྗོད་བྱེད་ཚེ་མི་མྱུར་མི་དལ་ཞིང༌། །
སྒྲ་ཆེར་མི་དབྱུང་ཧ་ཅང་ཆུང་བའང་མིན། །
གུག་བསྐྱེད་གླད་སྐོར་ཚིག་རྣམས་ཉམས་པར་མིན། །
སྨྲ་བཞིན་མ་ཡིན་གཞན་དུ་ཡེངས་བཞིན་མིན། །
ཞེས་དང༌། དཔལ་འབྲས་རྡོ་རྗེས། གསལ་བར་ཞེས་བྱ་བ་ནི་གུག་བསྐྱེད་དང་ཚང་དང་ཡོངས་སུ་མ་བྲལ་བ་སྟེ། རིངས་པར་མ་ཡིན་དལ་བར་མ་ཡིན། དབུགས་བརྔུབ་པ་དང་འབྱིན་པས་ཀྱང་གནོད་པར་མ་གྱུར་བ་དང༌། དབང་པོ་དང་རྩོལ་བས་བསྐྱོད་པའི་སྒྲ་ཆེ་བས་གསལ་བ་མ་ཡིན་པ་སྟེ་ཞེས་སོ། །
བཞི་པ་༼བཟླས་པའི་ཕན་ཡོན་སོགས་བཤད་པ་༽ནི།
སྔགས་བཟླས་པས་སྤང་བྱ་ཉོན་མོངས་པ་ཐམས་ཅད་སྦྱོང་ཞིང་བསྒྲུབ་བྱ་ཡོན་ཏན་གྱི་ཚོགས་མཐའ་དག་དབང་དུ་བྱེད་དེ། རྩེ་མོ་ལས།
ཅི་ཡི་ཕྱིར་ན་སྔགས་ཞེས་བརྗོད། །
སྔགས་ནི་ཀུན་ནས་ཐམས་ཅད་འབོད། །
ཉོན་མོངས་ཞགས་པ་རྣམས་ནི་འདུལ། །
སངས་རྒྱས་ཆོས་རྣམས་སྤྱན་འདྲེན་བྱེད། །
ཅེས་སོ། །གཞན་ཡང་བཟླས་པས་སངས་རྒྱས་རྣམས་སྤྱན་དྲངས་ནས་འགྲུབ་པར་བྱེད་ཅིང་མཆོག་དང་ཐུན་མོང་གི་དངོས་གྲུབ་འགྲུབ་པར་ཡང་བྱེད་དེ། གུར་ལས།
མཁའ་འགྲོ་མ་དང་རང་བཙུན་མོ། །
མངོན་སུམ་དུ་ནི་བྱ་བའི་ཕྱིར། །
སྔགས་ནི་སྙན་གསན་འབེབས་པར་བརྗོད། །
དཔེར་ན་སྐྱེས་བུ་ལ་ལ་ཞིག །
སྐད་ཀྱི་ང་རོས་བོས་པ་ན། །
མངོན་སུམ་དུ་ནི་འོང་བར་འགྱུར། །
དེ་བཞིན་དེ་བཞིན་གཤེགས་ཀུན་གཤེགས། །
ཞེས་དང༌། རྡོ་རྗེ་སྙིང་འགྲེལ་ལས།
གས་ཀྱིས་ལྷ་ཀུན་འགྲུབ་འགྱུར་ཏེ། །
སྔགས་པས་གང་ཞིག་རབ་བླངས་ན། །
དེས་ནི་མཆོག་སྩོལ་འགྲུབ་པར་མཛད། །
ཅེས་སོ། །འདིར་ཁ་ཅིག་བསྙེན་པ་ལ་མཚན་མ་དང་གྲངས་དང་དུས་ཀྱི་རྣམ་གཞག་སྣ་ཚོགས་འཆད་ཀྱང༌། ཕྲིན་ལས་མཐའ་དག་སྒྲུབ་པའི་སྔོན་འགྲོ་དང་དབང་བསྐུར་དང་རབ་གནས་ཀྱི་སློབ་དཔོན་བྱ་བར་རུང་བ་སོགས་ལ་བསྙེན་པའི་གྲངས་ཚད་གསུངས་པ་ནི་སྔར་བཤད་ཟིན་ཅིང༌། ལས་སོ་སོ་བ་བསྒྲུབ་པའི་སྔགས་ཀྱི་གྲངས་ལ་ནི་སྣ་ཚོགས་པ་ཞིག་གསུངས་ལ། གཞན་ནི་ཇི་སྲིད་དངོས་གྲུབ་འགྲུབ་པ་དེ་སྲིད་དུ་བཟླ་དགོས་པ་ལས་གྲངས་ཚད་མ་ངེས་ཏེ། རྡོ་རྗེ་སྙིང་འགྲེལ་ལས།
ཇི་སྲིད་དངོས་གྲུབ་སྦྱིན་བར་དུ། །
འབད་པས་མཆོད་ཅིང་བཟླ་བར་བྱ། །
གཞན་དུ་ཆོ་ག་དམན་པ་ལ། །
སྔགས་ཀྱི་དངོས་གྲུབ་འབྱུང་མི་འགྱུར། །
ཞེས་སོ། །
གསུམ་པ་ཐུན་མཚམས་ཀྱི་རྣལ་འབྱོར་ལ། ཐུན་བསྡུ་ཞིང་གཏོར་མ་ཕུལ་ཏེ་སྨོན་ལམ་གདབ་པ་དང༌། རྣལ་འབྱོར་གཞན་བཤད་པ་གཉིས་ཀྱི། དང་པོ་༼ཐུན་བསྡུ་ཞིང་གཏོར་མ་ཕུལ་ཏེ་སྨོན་ལམ་གདབ་པ་༽ནི།
བསྐྱེད་རིམ་ལ་གཞོལ་བའི་རྣལ་འབྱོར་པས་ཐུན་བཞིར་བསླབ་པར་བཤད་པའི་ཐུན་བཞི་ནི། ཛ་ལན་དྷ་ར་པས། ཐུན་བཞིར་བྱིན་གྱིས་བརླབ་པ་ཞེས་བྱ་བའི་རིམ་པ་ནི། ཐོ་རངས་དང་ཉི་མ་གུང་དང་ཕྱི་དྲོ་དང་མཚན་མོ་སྟེ་བསྒོམ་པའི་རིམ་པའོ། །ཞེས་སོ། །ཐུན་བསྡུ་བ་ནི། ཐ་མལ་པའི་ཚེ་རྫོགས་ཏེ་འཆི་རིམ་གྱི་མཐར་འཆི་བ་འོད་གསལ་མངོན་དུ་བྱས་ནས་སླར་རླུང་སེམས་ཙམ་གྱི་བར་དོའི་ཡིད་ལུས་སུ་ལྡང་བ་དང་མཐུན་པར། སྣོད་བཅུད་རྟེན་དང་བརྟེན་པར་བཅས་པ་རང་ལ་བསྡུས་རང་ཡང་རིམ་གྱིས་འོད་གསལ་དུ་བསྡུས་ནས། སླར་འོད་གསལ་ལས་སྒྱུ་མ་ལྟ་བུའི་ལྷའི་སྐུར་ལྡང་བ་སྟེ། དྲིལ་བུ་པས།
ས་བོན་འོད་ཀྱིས་ཤེས་རབ་བདག་པོ་དང༌། །
འཁོར་ལོ་པ་དང་ཁང་པ་བརྩེགས་མ་རྣམས། །
སྣང་བར་བྱས་ཏེ་འོད་གྱུར་རིམ་བཞིན་བསྡུ། །
ཞེས་སོ། །དེ་ནས་གཏོར་མ་དབུལ་བ་ནི། མངོན་བརྗོད་དུ། ཆོ་ག་འདི་ཡི་རིམ་པ་ཡིས། །ཐུན་མཚམས་བཞི་རུ་སྦྱིན་པར་བྱ། །ཞེས་ཐུན་མཚམས་བཞིར་དབུལ་བར་གསུངས་ལ། དེ་ཡང་དཀྱིལ་འཁོར་བ་དང་ཕྱོགས་སྐྱོང་ལ་སོགས་པའི་འབྱུང་པོ་ལ་དབུལ་བར་ཨ་བྷྱ་ཀ་ར་སོགས་མང་པོས་བཤད་ཅིང༌། འཇིག་རྟེན་པའི་གཏོར་མགྲོན་རྣམས་དཀྱིལ་འཁོར་བའི་ལྷར་བསྒྱུར་ནས་གཏོར་མ་དབུལ་བ་དང་མི་བསྒྱུར་བར་དབུལ་བ་ཅི་རིགས་གསུངས་སོ། །དགོས་པ་ནི་བར་ཆད་ཐམས་ཅད་ཞི་བ་དང་ཕྲིན་ལས་མྱུར་དུ་འགྲུབ་པའི་ཆེད་དུ་ཡིན་ཏེ། སྡོམ་འབྱུང་དུ།
མྱོས་བྱེད་གཏོར་མ་མེད་པར་ལས། །
མྱུར་དུ་འགྲུབ་པར་མི་འགྱུར་རོ། །
དེས་ན་སྔོན་གྱི་སངས་རྒྱས་ཀྱིས། །
གཏོར་མའི་རབ་ཏུ་བསྔགས་པ་གསུངས། །
ཞེས་དང༌། ཀུན་སྤྱོད་ལས། རང་འདོད་ལས་ལ་སྦྱིན་བྱ་བ། །ཁྱད་པར་དུ་ཡང་གཏོར་མ་སྦྱིན། །ཞེས་དང༌། མི་ཐུབ་བཟླ་བས། བར་ཆད་ཐམས་ཅད་ཉེར་ཞིའི་ཕྱིར། །གཏོར་མ་རྒྱུན་དུ་སྦྱིན་པར་བྱ། །ཞེས་སོ། །སྨོན་ལམ་གདབ་པ་ནི། བསྒོམ་བཟླས་སོགས་ལ་འབད་པའི་དགེ་བ་བྱང་ཆུབ་ཀྱི་རྒྱུར་བསྔོས་ནས་ཆུད་མི་ཟ་བར་བྱ་བ་དང༌། གནས་སྐབས་དང་མཐར་ཐུག་གི་འབྲས་བུ་འགྲུབ་པའི་ས་བོན་བསྐྲུན་པ་སྟེ། མདོ་ལས།
ཇི་ལྟར་ཆུ་ཐིགས་རྒྱ་མཚོ་ཆེ་ནང་ལྷུང༌། །
རྒྱ་མཚོ་མ་ཟད་བར་དུ་དེ་མི་འཛད། །
དེ་བཞིན་བྱང་ཆུབ་ཡོངས་བསྔོས་དགེ་བ་ཡང༌། །
བྱང་ཆུབ་མ་ཟད་བར་དུ་དེ་མི་འཛད། །
ཅེས་སོ། །
གཉིས་པ་༼རྣལ་འབྱོར་གཞན་བཤད་པ་༽ནི།
སྤྱོད་ལམ་གྱི་རྣལ་འབྱོར་ལ་རང་ལྷར་གསལ་བའི་དྲན་པ་རྒྱུན་ཆགས་སུ་བསྟེན་ནས་ཁ་ན་མ་ཐོ་བ་མེད་པའི་སྤྱོད་ལམ་བྱ་སྟེ། བརྟག་གཉིས་ལས།
བདག་མེད་རྣལ་འབྱོར་ལྡན་པའམ། །
ཡང་ན་ཧེ་རུ་ཀ་དཔལ་བརྩོན། །
གཞན་པའི་སེམས་ཀྱིས་སྐད་ཅིག་ཀྱང༌། །
དངོས་གྲུབ་འདོད་པས་མི་གནས་སོ། །
ཞེས་དང༌། ཡེ་ཤེས་ཞབས་ཀྱིས། སྤྱོད་ལམ་ཀུན་ཏུ་ལྷ་ཉིད་ཀྱི། །ཏིང་ངེ་འཛིན་ལས་ཉམས་མི་བྱ། །ཞེས་སོ། །དེ་ལྟར་བྱས་ན་ལུས་ཀྱི་འགུལ་བསྐྱོད་དང་ངག་གི་སྨྲ་བརྗོད་མཐའ་དག་ཀྱང་ཕྱག་རྒྱ་དང་སྔགས་སུ་འགྱུར་ཏེ། ཀུན་སྤྱོད་ལས།
ཤྲཱི་ཧེ་རུ་ཀའི་གོ་འཕང་གནས། །
ཡན་ལག་གི་ནི་བསྐྱོད་པ་དང༌། །
ཚིག་གི་རབ་འབྱམས་ཇི་སྙེད་པ། །
དེ་སྙེད་ཕྱག་རྒྱ་གསང་སྔགས་ཡིན། །
ཞེས་དང༌། སྒྲུབ་ཐབས་ཀུན་བཟང་ལས།
རྟག་ཏུ་ལེགས་པར་མཉམ་པར་བཞག་རྟོགས་བྱ། །
རྣམ་པ་དེ་འདྲའི་སེམས་ལྡན་ལུས་དང་ནི། །
ངག་ཡིད་ལས་རྣམས་གང་ཡང་རུང་བ་དག །
ཕྱག་རྒྱ་དང་ནི་སྔགས་ཀྱི་རྣམ་པ་རུ། །
རྫོགས་པའི་སངས་རྒྱས་ཀུན་གྱིས་དེ་གསུངས་སོ། །
ཞེས་སོ། །ཟས་ཀྱི་རྣལ་འབྱོར་ནི། གདན་བཞི་ལས།
གང་ཞིག་བཟའ་བཏུང་ཅུང་ཟད་རྣམས། །
བསྔོ་བ་བྱས་ནས་བཟའ་བར་བྱ། །
འདི་ལྟར་སྤྱོད་པའི་རྣལ་འབྱོར་པ། །
བུ་ལོན་དུ་ཡང་མི་འགྱུར་རོ། །
ཞེས་བཤད་ལ། ཇི་ལྟར་བསྔོ་བ་ནི་བཟའ་བཏུང་བདུད་རྩིར་བྱིན་གྱིས་བརླབས་ལ། རང་ལྷར་གསལ་བཏབ་ནས་ལྷ་མཆོད་པའི་ཚུལ་དུ་ལོངས་སྤྱོད་དེ། ཡེ་ཤེས་ཞབས་ཀྱིས།
གང་ཞིག་ཟ་བའི་ཚེ་ན་ཡང༌། །
བསྒོམ་པའི་དངོས་པོ་ཅི་ལྟ་བའི། །
ལུས་ནི་ལྷ་ཡི་དཀྱིལ་འཁོར་ཏེ། །
ཟས་ནི་བདུད་རྩིར་བྱིན་བརླབ་བྱ། །
ཟོས་པས་དབྱེར་མེད་ཚིམ་པར་བྱ། །
ཞེས་སོ། །ཡང་ན་ནང་གི་སྦྱིན་སྲེག་གི་ཚུལ་དུ་ལོངས་སྤྱོད་དེ། ཌོཾ་བྷི་པས།
དེ་ནས་རྣལ་འབྱོར་པ་རྣམས་ཀྱི། །
ཆུ་གནས་སུ་ནི་རྃ་ལས་ཀྱང༌། །
འབར་བའི་ཁུང་དུ་འོད་འབར་བསམ། །
དེ་ནས་པྃ་ལས་ཆུ་སྐྱེས་བརྒྱད། །
དེ་རུ་ལྷ་ཡི་དཀྱིལ་འཁོར་བསམ། །
ཁ་ནི་ཧོམ་ཁུང་རབ་བསམས་ཏེ། །
ལག་གཉིས་ཧཱུྃ་ལས་རྡོ་རྗེ་ཡི། །
གཟར་བུ་གཉིས་སུ་ཡང་དག་བསྒོམ། །
ཞེས་བཤད་པ་ལྟར་རོ། །ཉལ་བའི་རྣལ་འབྱོར་ནི། སྣོད་བཅུད་རིམ་གྱིས་བསྡུས་པའི་འོད་གསལ་སྟོང་པ་ཉིད་དུ་ཉལ་བའམ། ཡང་ན་ཞུ་བདེ་ལྷན་སྐྱེས་ཀྱི་དགའ་བ་དང་འོད་གསལ་གྱི་སྟོང་པ་དབྱེར་མེད་པའི་ངང་དུ་ཉལ་བར་བྱ་སྟེ། དྲིལ་བུ་པས། སྣོད་བཅུད་ཐམས་ཅད་སྙིང་གའི་ཧཱུྃ་ལ་བསྡུས་པའི་མཐར།
དེ་ཡང་སྙིང་གའི་ཉི་བཅས་ཧཱུྃ། །
ཉི་མ་ཨུ་ཧའི་མགོ་ཟླ་ཚེས། །
ཐིག་ལེ་ནཱ་དའི་བར་བསྡུས་ལ། །
དེ་ཡང་མི་དམིགས་གཉིད་ལ་འཇུག །
ཅེས་དང༌། ཡེ་ཤེས་ཞབས་ཀྱིས།
འདི་ལྟར་ཉལ་བའི་ཚེ་ན་ཡང༌། །
རྡོ་རྗེ་འཛིན་ཆེན་ཏིང་འཛིན་གྱིས། །
ཆགས་ཆེན་རྗེས་སུ་ཆགས་བྱ་སྟེ། །
ཡེ་ཤེས་མེ་ཡིས་ལུས་ཞུ་ནས། །
ཆོས་ཀུན་སེམས་སུ་གྱུར་པར་གནས། །
ཞེས་སོ། །ལྡང་བའི་རྣལ་འབྱོར་ནི། ལྷ་མོ་བཞིའི་གླུས་བསྐུལ་བ་ལས་སྒྱུ་མ་ལྟ་བུའི་ལྷའི་སྐུར་ལྡང་སྟེ། ཡེ་ཤེས་ཞབས་ཀྱིས།
གང་ཚེ་ལྡང་བའི་ཚེ་ན་ཡང༌། །
ཚད་མེད་བཞི་ཡིས་བསྐུལ་བ་ཡིས། །
སྔོན་གྱི་སྨོན་ལམ་རྗེས་དྲན་ནས། །
སྒྱུ་མ་ལྟ་བའི་སྦྱོར་བ་ཡིས། །
ཏིང་འཛིན་རིམ་པར་ལྡང་བར་བྱ། །
ཞེས་སོ། །འགའ་ཞིག་ཏུ་དཔའ་བོ་དང་རྣལ་འབྱོར་མའི་རོལ་མོའི་སྒྲས་སད་པར་མོས་ལ་ལྷར་ལྡང་བའང་བཤད་དོ། །
གཉིས་པ་རྫོགས་རིམ་གྱི་རྣམ་གཞག་ལ། རྫོགས་རིམ་གྱི་དབྱེ་བ་བསྟན་པ། དེ་དག་གི་གནད་བསྡུ་བ། བསྒོམ་པའི་རིམ་པ་བཤད་པ་གསུམ་ལས། དང་པོ་༼རྫོགས་རིམ་གྱི་དབྱེ་བ་བསྟན་པ་༽ལ། ཕ་རྒྱུད་པའི་རྫོགས་རིམ་དང༌། མ་རྒྱུད་པའི་རྫོགས་རིམ་གཉིས་ཀྱི། དང་པོ་༼ཕ་རྒྱུད་པའི་རྫོགས་རིམ་༽ནི།
གསང་འདུས་རྩ་རྒྱུད་པས་རིམ་པ་དྲུག་གི་རྫོགས་རིམ་གསུངས་ཏེ། ཇི་སྐད་དུ།
སྔགས་ལ་དེས་རྟོགས་ལུས་ཀྱིས་ནི། །
ངག་གིས་ཡིད་ལ་བསྐུལ་གྱུར་པས། །
བསྒྲུབ་བྱ་རབ་མཆོག་དངོས་གྲུབ་དང༌། །
ཡིད་ནི་དགའ་ཞིང་མགུ་བ་འོ། །
ཞེས་པའི་དོན་ལུས་དབེན་དང་ངག་དབེན་དང་སེམས་དབེན་དང་སྒྱུ་ལུས་དང་འོད་གསལ་དང་ཟུང་འཇུག་སྟེ་རིམ་པ་དྲུག་བསྟན་པར་བཤད་ལ། སྤྱོད་བསྡུས་སུ་ཡང་རིམ་པ་དྲུག་བཤད་དོ། །ཀླུ་སྒྲུབ་ཀྱིས་རྡོ་རྗེའི་བཟླས་ཟླའམ་ངག་དབེན་གྱི་རིམ་པ་དང༌། སེམས་ལ་དམིགས་པའམ་སེམས་དབེན་གྱི་རིམ་པ་དང༌། བདག་བྱིན་རླབས་སམ་ཀུན་རྫོབ་བདེན་པ་སྒྱུ་ལུས་ཀྱི་རིམ་པ་དང༌། མངོན་པར་བྱང་ཆུབ་པའམ་དོན་དམ་བདེན་པ་འོད་གསལ་གྱི་རིམ་པ་དང༌། གཉིས་མེད་ཡེ་ཤེས་སམ་བདེན་གཉིས་ཟུང་འཇུག་གི་རིམ་པ་སྟེ་རིམ་པ་ལྔ་བཤད་ནས། ལུས་དབེན་བསྐྱེད་རིམ་དང་རྡོར་བཟླས་ཅི་རིགས་སུ་འདུས་པར་བཞེད་དེ། རིམ་ལྔ་ལས།
རླུང་གི་དེ་ཉིད་རིམ་གྱིས་ནི། །
སྔགས་ཀྱི་དེ་ཉིད་ཡང་དག་འཇུག །
སྔགས་ཀྱི་དམིགས་པ་རྟོགས་ནས་ནི། །
རྡོ་རྗེའི་བཟླས་པ་རྣམས་ལ་སློབ། །
རྡོ་རྗེའི་བཟླས་གནས་རྣལ་འབྱོར་པ། །
སེམས་ལ་དམིགས་པ་འཐོབ་པར་འགྱུར། །
སྒྱུ་མ་ལྟ་བུའི་ཏིང་འཛིན་གནས། །
ཡང་དག་མཐས་ནི་རྣམ་པར་སྦྱང༌། །
ཡང་དག་མཐའ་ལས་ལངས་ནས་ནི། །
གཉིས་མེད་ཡེ་ཤེས་འཐོབ་པར་འགྱུར། །
ཟུང་འཇུག་ཏིང་འཛིན་ལ་གནས་ནས། །
སླར་ཞིང་གང་ལའང་མི་སློབ་བོ། །
ཞེས་སོ། །གསང་འདུས་རྒྱུད་ཕྱི་མ་ལས།
སོ་སོར་སྡུད་དང་བསམ་གཏན་དང༌། །
སྲོག་རྩོལ་དེ་བཞིན་འཛིན་པ་དང༌། །
རྗེས་སུ་དྲན་དང་ཏིང་འཛིན་རྣམས། །
སྦྱོར་བ་ཡན་ལག་དྲུག་ཅེས་བྱ། །
ཞེས་སོར་སྡུད་དང་བསམ་གཏན་དང་སྲོག་རྩོལ་དང་འཛིན་པ་དང་རྗེས་དྲན་དང་ཏིང་འཛིན་གྱི་ཡན་ལག་སྟེ་ཡན་ལག་དྲུག་གིས་རྫོགས་རིམ་གསུངས་ཤིང༌། སྒྲོན་གསལ་ལས་ཀྱང་དེ་ལྟར་བཤད་དེ། འདི་ནི་རྒྱུད་གཞན་གྱི་ཡན་ལག་དྲུག་དང་མིང་འདྲ་ཡང་གནད་མི་འདྲ་བས་རིམ་ལྔའི་ཁོངས་སུ་ཅི་རིགས་པར་འདུ་བ་ཡིན་ནོ། །སློབ་དཔོན་ཡེ་ཤེས་ཞབས་ཀྱིས་ཟབ་གསལ་གཉིས་སུ་མེད་པའི་ཡེ་ཤེས་རྫོགས་རིམ་གྱི་གཙོ་བོར་བཞེད་དེ། གྲོལ་བའི་ཐིག་ལེ་ལས།
དེས་ན་ཟབ་གསལ་བྱང་ཆུབ་ནི། །
གཉིས་མེད་རྟོགས་པས་དེ་གྲོལ་ལོ། །
ཟབ་མོ་ཁོ་ན་རྟོགས་པས་མིན། །
གསལ་བ་དག་ཀྱང་དེ་བཞིན་ནོ། །
དེ་བཞིན་ཐལ་བྱུང་ཟབ་མོ་ཡིས། །
གྲོལ་འདོད་དེ་ལ་བདག་མ་དང༌། །
དེ་བས་གཉིས་མེད་རང་བཞིན་དུ། །
རྟོགས་པས་ཚེ་འདིར་འབྲས་ཐོབ་དེས། །
ཞེས་སོ། །དེ་ཡང་ཟབ་པ་ནི་དེ་ཁོ་ན་ཉིད་ལ་ཞུགས་པའི་སེམས་དང༌། གསལ་བ་ནི་ལྷ་སྐུ་ཕྱག་རྒྱ་ཆེན་པོའི་ལུས་ལ་བཤད་དེ། དེ་ཉིད་ལས།
རྣམ་པར་རྟོག་པ་ཀུན་བྲལ་བས། །
བསམ་བརྗོད་ཡུལ་ལས་ཤིན་ཏུ་འདས། །
མཁའ་བཞིན་དྲི་མེད་ཀུན་འབྱུང་བ། །
བརྟགས་བྲལ་ཟབ་མོ་ཉིད་ཅེས་བྱ། །
ཕྱག་རྒྱ་ཆེན་པོའི་གཟུགས་འཆང་བ། །
སྒྱུ་མ་འཇའ་ཚོན་ལྟ་བུ་རུ། །
རང་དང་གཞན་གྱི་རྒྱུད་སྦྱོང་བས། །
ཡང་དག་གསལ་བ་ཞེས་བྱ་འོ། །
ཞེས་སོ། །གཉིས་སུ་མེད་པ་ནི་ཟབ་གསལ་དེ་གཉིས་རེས་འཇོག་པ་མིན་པར་དུས་གཅིག་ཏུ་ཚོགས་པ་ལ་བཤད་དེ། ཞལ་ལུང་ལས།
རྟོག་པ་ཀུན་ལས་རབ་དབེན་པ། །
ཕུན་སུམ་ཚོགས་རྒྱུུ་དཔག་དཀའ་བ། །
ཕྱག་རྒྱ་ཆེན་པོར་རབ་སྣང་བ། །
ཟེར་གྱིས་རང་གཞན་སྨིན་བྱེད་པའི། །
དེ་གཉིས་མེད་པའི་རང་བཞིན་མཆོག །
ཅེས་སོ། །
གཉིས་པ་༼མ་རྒྱུད་པའི་རྫོགས་རིམ་༽ནི།
མཁའ་འགྲོ་རྒྱ་མཚོ་ལས།
སོ་སོར་སྡུད་དང་དེ་བཞིན་དུ། །
བསམ་གཏན་སྲོག་རྩོལ་འཛིན་པ་དང༌། །
རྗེས་སུ་དྲན་དང་ཏིང་འཛིན་ཏེ། །
སྦྱོར་བའི་མཚན་ཉིད་རྣམ་དྲུག་གོ །
ཞེས་སྦྱོར་བ་ཡན་ལག་དྲུག་གསུངས་པ་ལྟར་བདེ་མཆོག་སྟོད་འགྲེལ་ལས་ཀྱང་བཤད་ཅིང༌། སློབ་དཔོན་དཔེ་མེད་མཚོ་ནས་བརྒྱུད་པའི་བདེ་མཆོག་གི་སྦྱོར་དྲུག་ཀྱང་ཡོད་དོ། །གཞན་ཡང་མཁའ་འགྲོ་རྒྱ་མཚོ་ལས།
རང་གི་སྐུ་ནི་སྒྱུ་མ་མཉམ། །
བདག་བྱིན་རླབས་འདི་ཕྲ་མོ་དང༌། །
རྡོ་རྗེའི་བཟླས་རང་མཚན་ཉིད་དོ། །
རྫོགས་པའི་བྱང་ཆུབ་སེམས་ཀྱི་གཏེར། །
དེ་ལས་ལྷག་མ་ཟུང་འཇུག་གོ །
ཞེས་རང་བྱིན་རླབས་དང་རྡོ་རྗེའི་བཟླས་པ་དང་མངོན་པར་བྱང་ཆུབ་པ་དང་སེམས་ལ་དམིགས་པ་དང་ཟུང་འཇུག་གི་རིམ་པ་སྟེ་རིམ་པ་ལྔ་གསུངས་པ་ལྟར་གྱི་རིམ་ལྔ་ཡང་ཡོད་དོ། །གྲུབ་ཆེན་ལོ་ཨི་པས། འཇའ་ཚོན་ལྟ་བུའི་ལྷ་སྐུ་བསྒོམ་པ་བདག་བྱིན་བརླབས་ཀྱི་ཚུལ་དང༌། དེ་རྗེས་གཞིག་གི་བསམ་གཏན་གྱིས་སྡུད་པ་མངོན་པར་བྱང་ཆུབ་པའི་ཚུལ་དང༌། དེ་ལས་སྒྱུ་མའི་སྐུར་བཞེངས་པ་ཟུང་འཇུག་གི་ཚུལ་རྣམས་སུ་བསྡུས་ལ། དྲིལ་བུ་པས། རང་བྱིན་རླབས་ཀྱི་རིམ་པ་དང༌། སྣ་ཚོགས་རྡོ་རྗེའི་རིམ་པ་དང༌། ནོར་བུ་འགེངས་པའི་རིམ་པ་དང༌། ཛ་ལན་དྷ་རའི་རིམ་པ་དང༌། བསམ་གྱིས་མི་ཁྱབ་པའི་རིམ་པ་དང་ལྔ་བཤད་པའི་སྔ་མ་བཞིས་རྩ་རླུང་ཐིག་ལེ་དང་སེམས་ལས་རུང་དུ་བསྒྲུབས་ནས་ཕྱི་མས་འོད་གསལ་དུ་འཇུག་ཅིང་ཟུང་འཇུག་ཏུ་ལྡང་བར་བྱེད་དོ། །ལྭ་བ་པ་དང་ནག་པོ་པ་སོགས་ཀྱི་གཞུང་ལས་རྫོགས་རིམ་བཤད་པ་ཡང་འདི་དག་དང་ཕྱོགས་མཐུན་ནོ། །དགྱེས་རྡོར་གྱི་རྫོགས་རིམ་ལ། བརྟག་གཉིས་ལས། ལྟེ་བར་གཏུམ་མོ་སྦར་བ་ཡིས། །ཞེས་སོགས་ཀྱིས་གཏུམ་མོའི་རྣལ་འབྱོར་རམ་ཐིག་ལེའི་རྣལ་འབྱོར་གསུངས་པ་ལྟར་གྲུབ་ཆེན་མང་པོས་གཏུམ་མོ་ཁོ་ན་བཤད་ཅིང༌། གུར་ལས།
མཁའ་འགྲོ་སྣ་ཡི་མཐར་གནས་པ། །
ཉུངས་དཀར་ཙམ་དུ་རྣམ་པར་བསྒོམ། །
ཉུངས་དཀར་ལ་ནི་འགྲོ་བ་ཀུན། །
ཁམས་གསུམ་རྒྱུ་དང་མི་རྒྱུ་བ། །
དེ་ལྟར་སྒོམ་པར་བྱེད་པ་ཡིས། །
རང་གི་བྱིན་རླབས་རབ་ཏུ་འགྲུབ། །
ཅེས་ཕྲ་མོའི་རྣལ་འབྱོར་རམ་རང་བྱིན་རླབས་ཀྱི་ཚུལ་གསུངས་ལ། ནག་པོ་དམ་ཚིག་རྡོ་རྗེས་ཀྱང་ཕྲ་ཐིག་གི་རྫོགས་རིམ་བཤད་དོ། །གྲུབ་ཆེན་མཚོ་སྐྱེས་ཀྱིས། ལྷ་སྐུ་རྩ་རླུང་གི་རྣལ་འབྱོར་གྱི་རང་བྱིན་རླབས་དང༌། དེ་རྗེས་གཞིག་གིས་འོད་གསལ་དུ་འཇུག་ཚུལ་དང༌། དེ་ལས་ཟུང་འཇུག་གི་སྐུར་ལྡང་བའི་ཚུལ་རྣམས་བཤད་དོ། །དེ་ལྟར་ན་སྒྱུ་མ་ལྟ་བུའི་སྣོད་བཅུད་རྣམས་རྗེས་གཞིག་གི་རིམ་པས་འོད་གསལ་དུ་འཇུག་ལྡང་བྱས་ནས་ཟུང་འཇུག་སྒྲུབ་པ་ནི་མ་རྒྱུད་ཀྱི་རྫོགས་རིམ་མཐའ་དག་ཏུ་ཡང་བཤད་དོ། །
གཉིས་པ་༼དེ་དག་གི་གནད་བསྡུ་བ་༽ནི།
རྒྱུད་སྡེ་སོ་སོ་ནས་རྫོགས་རིམ་གྱི་རྣམ་གཞག་གསུངས་པ་རྣམས་ཀྱི་དོན་ལ། བསྒྲུབ་བྱ་མི་སློབ་པའི་ཟུང་འཇུག་ཡེ་ཤེས་ཀྱི་སྐུ་བསྒྲུབ་པའི་དངོས་ཀྱི་རྒྱུར་སློབ་པའི་ཟུང་འཇུག་བསྒྲུབ་དགོས་པ་དང༌། སློབ་པའི་ཟུང་འཇུག་དེ་ཡང་སྒྱུ་མ་ལྟ་བུའི་ལྷ་སྐུའི་འོད་གསལ་དུ་འཇུག་ཅིང་ཟུང་འཇུག་ཏུ་ལྡང་བའི་ཚུལ་གྱིས་བསྒྲུབ་དགོས་པ་མཐུན་ཞིང༌། འཇུག་ལྡང་དེ་ལ་ཀུན་རྫོབ་རང་བྱིན་རླབས་ཀྱི་རྫོགས་རིམ་དང་དོན་དམ་འོད་གསལ་གྱི་རྫོགས་རིམ་གཉིས་དགོས་པ་དང༌། རྫོགས་རིམ་དེ་གཉིས་ཀྱང་རྩ་རླུང་ཐིག་ལེ་ལས་རུང་དུ་བྱས་ནས་བསྒྲུབ་དགོས་པ་མཐུན་ཡང༌། དེ་དག་སྒྲུབ་ལུགས་ཀྱི་ཚུལ་ཅུང་ཟད་མི་འདྲ་བ་སྟེ། ཕ་རྒྱུད་པས་དང་པོར་དབེན་པ་གསུམ་ལ་བརྟེན་ནས་སྒྱུ་ལུས་དང་འོད་གསལ་གྱི་རིམ་པ་ཟུང་འཇུག་བསྒྲུབ་ཅིང༌། མ་རྒྱུད་པས་དང་པོར་རྩ་རླུང་ཐིག་ལེའི་རྣལ་འབྱོར་ལ་བརྟེན་ནས་བདེ་སྟོང་ལྷན་སྐྱེས་ཀྱི་རིམ་པས་ཟུང་འཇུག་བསྒྲུབ་ལ། ནང་ཚན་དུ་ཕྱེ་ན་ཚུལ་དེ་དག་ཀྱང་སྒྲུབ་ལུགས་དུ་མ་ཞིག་ཡོད་པས་གཅིག་ཏུ་མ་ངེས་སོ། །འོན་ཀྱང་ཀུན་རྫོབ་རང་བྱིན་རླབས་ཀྱི་རྫོགས་རིམ་དང༌། དོན་དམ་འོད་གསལ་བྱ་བ་ཆེན་གྱི་རྫོགས་རིམ་དང༌། བདེན་གཉིས་དབྱེར་མེད་ཟུང་འཇུག་གི་རྫོགས་རིམ་གསུམ་ལ་རྫོགས་རིམ་མཐའ་དག་གི་གནད་ཚང་བས་འདིར་ཡང་རྒྱུད་སྡེ་སྤྱིའི་རྫོགས་རིམ་ལ་ངེས་པ་རྙེད་པའི་རྣམ་གཞག་བཤད་པར་བྱའོ། །
གསུམ་པ་༼སྒོམ་པའི་རིམ་པ་བཤད་པ་༽ལ།
རང་བྱིན་རླབས་ཀྱི་རྫོགས་རིམ། འོད་གསལ་ཕྱག་ཆེན་གྱི་རྫོགས་རིམ། དབྱེར་མེད་ཟུང་འཇུག་གི་རྫོགས་རིམ་གསུམ་ལས། དང་པོ་ལ། རྩ་རླུང་ཐིག་ལེའི་རྣལ་འབྱོར་དང༌། སྒྱུ་ལུས་ཀྱི་རྣམ་གཞག་གཉིས་ཀྱི། དང་པོ་ལ། ཐུན་མོང་བའི་རྣལ་འབྱོར་དང༌། གཏུམ་མོའི་རྣལ་འབྱོར་གཉིས་ལས།
དང་པོ་༼ཐུན་མོང་བའི་རྣལ་འབྱོར་༽ནི།
སྤྱིར་རྫོགས་རིམ་མཐའ་དག་གི་ཐོག་མར་རྩ་རླུང་ཐིག་ལེ་རྣམས་ལས་རུང་དུ་བསྒྲུབ་དགོས་པ་ལས། ཕ་རྒྱུད་པས་འོག་སྒོར་ཕྲ་མོ་བསྒོམས་ནས་རླུང་དྷཱུ་ཏིར་འཛུད་ཅིང་ཐིམ་པའི་ཞུ་བདེ་ལྷན་སྐྱེས་བསྐྱེད་པ་ལུས་དབེན་དང༌། སྣ་རྩེ་གསུམ་དུ་ཐིག་ལེ་གསུམ་གྱི་སྲོག་རྩོལ་བསྒོམས་ནས་རླུང་ཐིམ་པའི་སྟོང་པ་བཞི་བསྐྱེད་པ་ངག་དབེན་དང༌། ཕྱི་ནང་གི་ཐབས་ལ་བརྟེན་ནས་སྙིང་གར་རླུང་ཐིམ་པའི་ཁྱད་པར་གྱི་སྟོང་པ་བཞི་བསྐྱེད་པ་སེམས་དབེན་རྣམས་སྒོམ་པར་བྱེད་ཀྱང༌། འདིར་རེ་ཞིག་མ་རྒྱུད་དང་རྣམ་གཞག་མཐུན་པ་བཤད་པར་བྱའོ། །དེ་ཡང་རྡོ་རྗེའི་ལུས་ལ་གནད་དུ་བསྣུན་ནས་རྟོགས་པ་སྐྱེད་པར་བྱེད་པ་ལ་བཀོད་པ་བྱང་ཆུབ་ཀྱི་སེམས་བརྟན་དགོས་ལ། བྱང་སེམས་བརྟན་པར་བྱེད་པ་ལ་གཡོ་བ་རླུང་དབང་དུ་འདུས་དགོས་ཤིང༌། དེ་ལ་ཡང་གནས་པ་རྩ་སྦྱང་དགོས་པས་རྩ་རླུང་ཐིག་ལེ་གསུམ་རིམ་བཞིན་བསྒོམ་དགོས་པ་ཡིན་ནོ། །དེ་ལ་རྩ་ནི་སྤྱིར་ལུས་ལ་གནས་པ་ལ་བྱང་སེམས་འབབ་པ་སྟོང་ཕྲག་ཉེར་བཞི། ཁྲག་འབབ་པ་སྟོང་ཕྲག་ཉེར་བཞི། རླུང་རྒྱུ་བ་སྟོང་ཕྲག་ཉེར་བཞི་སྟེ་སྟོང་ཕྲག་བདུན་བཅུ་རྩ་གཉིས་ཡོད་ལ། དེ་ལས་ཀྱང་ཕྱེ་ན་བྱེ་བ་ཕྲག་ཕྱེད་དང་བཞི་ཡོད་དེ། རྡོར་ཕྲེང་ལས།
རྟག་ཏུ་རྩ་རྣམས་ཀྱི་ནི་རྒྱུན། །
དེ་ཁོ་ན་ཉིད་ངས་བཤད་བྱ། །
སྟོང་ཕྲག་ཉི་ཤུ་རྩ་བཞི་ནི། །
བྱང་ཆུབ་སེམས་ནི་འབབ་པར་ཤེས། །
བདེ་བ་ཐམས་ཅད་རབ་ཏུ་འཕེལ། །
རྟག་ཏུ་རྨད་དུ་བྱུང་བའི་རྩ། །
སྟོང་ཕྲག་ཉི་ཤུ་རྩ་བཞི་ནི། །
ཁྲག་འབབ་པར་ནི་ཤེས་པར་བྱ། །
ཉི་མ་འཕྲོ་བའི་བདག་ཉིད་ཅན། །
རྟག་ཏུ་རྨད་དུ་བྱུང་བའི་རྩ། །
སྟོང་ཕྲག་ཉི་ཤུ་རྩ་བཞི་ནི། །
རླུང་རྒྱུ་བར་ནི་ཤེས་པར་བྱ། །
ཞེས་དང༌།  རྡོ་རྗེ་སྙིང་འགྲེལ་ལས།
དེ་རྣམས་སྟོང་ཕྲག་བདུན་ཅུ་གཉིས། །
ལུས་ལ་དེ་སྙེད་ལྷ་མོ་རྣམས། །
བ་སྤུའི་གྲངས་ཀྱིས་འབྱུང་བ་སྟེ། །
བྱེ་བ་ཕྲག་གསུམ་ཕྱེད་བཅས་རྣམས། །
སྐྲ་ཡི་གྲངས་ཀྱིས་གྲུབ་པར་གནས། །
ཞེས་སོ། །རྩ་དེ་དག་གི་གཙོ་བོ་ནི་འཁོར་ལོ་བཞིའི་རྩ་འདབ་བརྒྱ་ཉི་ཤུ་ཡིན་ལ། དེའི་གཙོ་བོ་སྤྱི་བོ་ལ་སོགས་པ་གནས་ཉེར་བཞིའི་རྩ་ཉེར་བཞི་དང༌། ཐམས་ཅད་ཀྱི་གཙོ་བོ་རྩ་གསུམ་ཡིན་ཏེ། སྡོམ་འབྱུང་ལས།
ཉི་ཤུ་ལྷག་པའི་བརྒྱ་ཡི་ནི། །
རྩ་ཡི་གཙོ་བོ་བརྗོད་པར་བྱ། །
རྩ་ཡི་གནས་དང་ཡུལ་རྣམས་ནི། །
ཉི་ཤུ་རྩ་བཞིའི་གྲངས་ཡིན་ཏེ། །
དེ་རྣམས་དབུས་ན་རྩ་གསུམ་ནི། །
རྟེན་དང་ཀུན་ཏུ་འགྲོ་བ་འོ། །
ཞེས་དང༌། སམ་བུ་ཏྲིར། འཁོར་ལོ་བཞི་ཡི་རབ་དབྱེ་བས། །བརྒྱ་ཕྲག་གཅིག་དང་ཉི་ཤུས་ལྷག །ཅེས་སོ། །དེ་ལ་རྩ་གསུམ་དང་འཁོར་ལོ་བཞི་ནི་རྩའི་གཙོ་བོ་ཡིན་པ་ཙམ་དུ་མ་ཟད་སྐུ་བཞིའི་རྟེན་ཡིན་པར་བཤད་དེ། སྡོམ་འབྱུང་ལས།
ཤེས་རབ་གཟུགས་ཀྱིས་ལ་ལ་ན། །
རོ་མ་ཐབས་ཀྱིས་ཡང་དག་གནས། །
དེ་དག་དབུས་སུ་གནས་ལྷ་མོ། །
ཨཾ་ཡིག་སྣ་ཚོགས་གཟུགས་ཅན་མ། །
ལྷ་མོ་སྐུ་བཞིའི་བདག་ཉིད་ཅན། །
དངོས་གྲུབ་ཐམས་ཅད་རབ་སྩོལ་མ། །
ཞེས་དང༌། རྡོར་ཕྲེང་ལས།
ལྷ་རྣམས་ཀུན་གྱི་ཕོ་བྲང་མཆོག །
ཆོས་དང་ལོངས་སྤྱོད་སྤྲུལ་པ་དང༌། །
བདེ་བ་ཆེན་པོ་ཡི་ནི་རྟེན། །
འཁོར་ལོ་ཡང་ནི་གང་བཤད་པ། །
ཞེས་སོ། །དེ་ནས་རླུང་ནི། དགོངས་པ་ལུང་བསྟན་ལས། སྲོག་དང་ཐུར་སེལ་གྱེན་རྒྱུ་དང༌། །ཁྱབ་དང་མཉམ་གནས་ཞེས་བཤད་དང༌། །ཞེས་སྲོག་གི་རླུང་དང་ཐུར་སེལ་གྱི་རླུང་དང་གྱེན་རྒྱུའི་རླུང་དང་ཁྱབ་བྱེད་ཀྱི་རླུང་དང་མཉམ་གནས་སམ་མེ་མཉམ་གྱི་རླུང་སྟེ་རྩ་བའི་རླུང་ལྔ་དང༌། ཀླུ་དང་རུས་སྦལ་རྩངས་པ་དང༌། །ལྷ་སྦྱིན་དང་ནི་གཞུ་ལས་རྒྱལ། །ཞེས་ཀླུའི་རླུང་དང་རུས་སྦལ་གྱི་རླུང་དང་རྩངས་པའི་རླུང་དང་ལྷ་སྦྱིན་གྱི་རླུང་དང་གཞུ་ལས་རྒྱལ་ལམ་ནོར་ལས་རྒྱལ་གྱི་རླུང་སྟེ་ཡན་ལག་གི་རླུང་ལྔ་བཤད་ལ། རྡོར་ཕྲེང་ལས་རླུང་བརྒྱ་རྩ་བརྒྱད་གསུངས་སོ། །དེ་དག་ལས་སྲོག་གི་རླུང་ཞེས་བྱ་བ་སྣའི་སྒོ་ནས་རྒྱུ་བ་འདི་རླུང་ཐམས་ཅད་ཀྱི་གཙོ་བོ་ཡིན་ཏེ། རྡོར་ཕྲེང་ལས།
སྣ་ཡི་སྒོ་ཡི་རྒྱུན་ལས་ནི། །
སྲོག་དང་རྩོལ་བའི་རྒྱུ་བ་དག །
དུས་ཀུན་ཏུ་ནི་རྒྱུ་བ་ནི། །
སྲོག་ཅེས་བྱ་བ་ཡིན་པར་བཤད། །
ཅེས་དང༌། རིམ་ལྔར།
སེམས་ཅན་ཀུན་གྱི་སྲོག་གྱུར་པ། །
རླུང་ཞེས་བྱ་བ་ལས་ཀུན་བྱེད། །
འདི་ནི་རྣམ་ཤེས་བཞོན་པ་སྟེ། །
ལྔ་ཡི་བདག་ཉིད་བཅུ་ཡང་ཡིན། །
ཞེས་སོ། །འདི་ནི་ཞག་རེ་ལ་ཉི་ཁྲི་ཆིག་སྟོང་དྲུག་བརྒྱ་རེ་རྒྱུ་སྟེ། ཕྱག་ཆེན་ཐིག་ལེར།
ཐོག་མར་འབྱུང་དང་རྔུབ་པའི་གྲངས། །
ཉི་ཁྲི་དང་ནི་ཆིག་སྟོང་དང༌། །
དེ་བཞིན་གྲངས་ནི་བརྒྱ་ཕྲག་དྲུག །
ཉིན་དང་མཚན་མོ་ངེས་པར་རྒྱུ། །
ཞེས་སོ། །རླུང་སྒོམ་ཚུལ་ལ་ཕ་རྒྱུད་པས་རྡོར་བཟླས་ལ་གཙོ་བོར་བྱེད་ཀྱང་འདིར་སྲོག་ཐུར་གཉིས་ཁ་སྦྱོར་དུ་བསྒོམ་པ་ལ་གཙོ་བོར་བྱ་སྟེ། སྡོམ་འབྱུང་ལས།
སྟེང་དང་འོག་ཏུ་འགྲོ་བའི་རླུང༌། །
ཡིད་ཀྱིས་ཁ་སྦྱོར་དུ་བྱ་སྟེ། །
དེ་ཡི་རྣལ་འབྱོར་གོམས་པ་ཡིས། །
དེས་ནི་བརྟན་པའི་གོ་འཕང་འཐོབ། །
ཅེས་སོ། །དེ་ཡང་སྦྱོར་བ་བཞིའི་གནད་མ་འཁྲུལ་པ་གལ་ཆེ་སྟེ། ནཱ་རོ་པས།
རྔུབ་དང་དགང་དང་གཞིལ་བ་དང༌། །
མདའ་ལྟར་འཕང་དང་རྣམ་པ་བཞི། །
སྦྱོར་བ་བཞི་ལྡན་མ་ཤེས་ན། །
ཡོན་ཏན་སྐྱོན་དུ་འགྱུར་བའི་ཉེན། །
ཞེས་སོ། །རླུང་བསྒོམས་པའི་ཕན་ཡོན་དང་མ་བསྒོམས་པའི་ཉེས་དམིགས་ནི། རྡོར་ཕྲེང་དུ། རྣལ་འབྱོར་པས་ནི་རླུང་བསྒོམས་ན། །མྱུར་དུ་དངོས་གྲུབ་འཐོབ་པར་འགྱུར། །ཞེས་དང༌། སྡོམ་འབྱུང་དུ།
རླུང་གི་རྣལ་འབྱོར་མི་ཤེས་དང༌། །
གང་ཞིག་ཤེས་ཀྱང་མི་བསྒོམ་པ། །
དེ་ནི་སྡུག་བསྔལ་སྣ་ཚོགས་ཀྱིས། །
ཉེར་འཚེ་འཁོར་བའི་སྲིན་བུར་འགྱུར། །
ཞེས་སོ། །དེ་ནས་ཐིག་ལེ་ནི། སྤྱིར་ཐིག་ལེ་དཀར་དམར་གཉིས་རྩ་སྟོང་ཕྲག་ཉེར་བཞི་རེའི་ནང་དུ་འབབ་ཅིང༌། ཁྱད་པར་རྩ་སོ་གཉིས་ཀྱི་ནང་དུ་བྱང་སེམས་འབབ་པར་བཤད་དེ། རྡོར་ཕྲེང་དུ། སྟོང་ཕྲག་ཉི་ཤུ་རྩ་བཞི་ནི། །བྱང་ཆུབ་སེམས་ནི་འབབ་པར་ཤེས། །ཞེས་སོགས་དང༌། བརྟག་གཉིས་སུ། རྩ་རྣམས་ནི་སུམ་ཅུ་རྩ་གཉིས་ཏེ་བྱང་ཆུབ་ཀྱི་སེམས་སུམ་ཅུ་རྩ་གཉིས་འབབ་པ། ཞེས་སོ། །རྩ་གང་ནས་ཁམས་གང་འབབ་པ་ནི། སཾ་བུ་ཏྲིར།
པུ་ལི་རར་ནི་མི་ཕྱེད་མ། །
སོ་དང་སེན་མོ་འབབ་པར་བརྗོད། །
ཛ་ལན་དྷ་རར་ཕྲ་གཟུགས་མ། །
དེ་བཞིན་སྐྲ་དང་བ་སྤུར་འབབ། །
ཅེས་སོགས་གསུངས་པ་ལྟར་རོ། །ཐིག་ལེ་དེ་དག་གི་རྩ་བ་ནི་དབུ་མའི་ནང་ན་སྤྱི་བོར་དཀར་ཆའི་དྭངས་མ་ཧྃ་གི་རྣམ་པར་གནས་པ་དང༌། ལྟེ་བར་དམར་ཆའི་དྭངས་མ་ཨ་ཐུང་གི་རྣམ་པར་གནས་པ་གཉིས་ཡིན་ཏེ། སཾ་བུ་ཏྲིར།
དེ་ཡི་ནང་དུ་སོན་པའི་རྩ། །
མར་མེའི་རང་གི་ངོ་བོ་ཅན། །
ཆུ་ཤིང་གི་ནི་མེ་ཏོག་ལྟར། །
བརྐྱང་ཞིང་ཁ་ནི་འོག་ཏུ་འོ། །
དེ་ཡི་ནང་གནས་དཔའ་བོ་ནི། །
ཉུངས་ཀར་བྱི་ནི་སྦོམ་ཕྲ་ཙམ། །
མི་ཤིགས་ཧཱུྃ་གི་ས་བོན་ནི། །
ཁ་བ་ལྟ་བུ་འཛག་པ་ཉིད། །
ལུས་ཅན་རྣམས་ཀྱི་སྙིང་དགའ་བ། །
དཔྱིད་ཅེས་བྱ་བར་རྣམ་པར་བཤད། །
རྒོད་མའི་མེ་ཡི་གཟུགས་ཀྱི་ནི། །
བདག་མེད་མ་ནི་ཐིག་ལེར་བརྗོད། །
ལས་ཀྱི་རླུང་གིས་བསྐུལ་བ་ཡིས། །
ལྟེ་བའི་དཀྱིལ་འཁོར་དུ་ནི་འབར། །
ཞེས་སོ། །དེ་ལྟར་རྩ་རླུང་ཐིག་ལེའི་རྣལ་འབྱོར་རྣམས་བསྒོམས་པས་རྩ་རླུང་ཐིག་ལེ་ལས་རུང་དུ་གྱུར་ནས་རླུང་དབུ་མར་ཐིམ་པའི་ཞུ་བདེ་འདྲེན་ནུས་ན་ལེགས་ལ། རླུང་དབུ་མར་ཚུད་པ་ལས་བདེ་དྲོད་མཚན་ཉིད་པ་གཡོ་ནུས་པ་ཞིག་ངེས་པར་དགོས་སོ། །དེ་ལ་འཁོར་ལོ་བཞི་སོ་སོ་ལ་རླུང་དབུ་མར་འཛུད་པའི་སྒོ་རེ་ཡོད་ཀྱང༌། འདིར་ནི་རེ་ཞིག་ལྟེ་བའི་འཁོར་ལོ་དང་ཨ་ཤད་ལ་གནད་དུ་བསྣུན་ནས་རླུང་དབུ་མར་འཛུད་པར་བཤད་ཅིང༌། རླུང་གནད་དུ་ཚུད་པ་ན་རིམ་པས། སའི་ཐིམ་རྟགས་སྤྲིན་ནམ་སྨིག་རྒྱུ་ལྟ་བུ་དང༌། ཆུའི་ཐིམ་རྟགས་དུ་བ་ལྟ་བུ་དང༌། མེའི་ཐིམ་རྟགས་སྲིན་བུ་མེ་ཁྱེར་ལྟ་བུ་དང༌། རླུང་གི་ཐིམ་རྟགས་མར་མེ་ལྟ་བུ་དང༌། རྣམ་པར་ཤེས་པའི་ཐིམ་རྟགས་སྤྲིན་མེད་པའི་ནམ་མཁའ་ལྟ་བུའི་རྟགས་རྣམས་འཆར་བར་བཤད་དེ། གུར་ལས།
དང་པོ་སྤྲིན་གྱི་རྣམ་པ་སྟེ། །
གཉིས་པ་དུ་བ་འདྲ་བ་ཉིད། །
གསུམ་པ་མེ་ཁྱེར་རྣམ་པ་སྟེ། །
བཞི་པ་མར་མེ་ཉེར་འབར་བ། །
ལྔ་པ་རྟག་ཏུ་སྣང་བ་སྟེ། །
སྤྲིན་མེད་ནམ་མཁའ་འདྲ་བ་ཉིད། །
ཅེས་དང༌། ཞལ་ལུང་དུ།
དེ་ཡང་གཟུང་བ་གོམས་པ་ཡིས། །
ཕྱིན་ལོག་ས་ནི་རྣམ་པར་ལྡོག །
སྨིག་རྒྱུ་ལྟ་བུ་སྣང་བ་ནི། །
རྟགས་ནི་དང་པོར་ཤེས་པར་བྱ། །
དེ་བཞིན་དུ་ནི་ཆུ་ལོག་པས། །
དུ་བ་ལྟ་བུ་འབྱུང་བ་ནི། །
གཉིས་པ་ཡིན་པར་ཤེས་པར་བྱ། །
མེ་ནི་རྣམ་པར་ལོག་གྱུར་པས། །
མཁའ་སྣང་འདྲ་བ་གསུམ་པ་འོ། །
རླུང་ནི་དེ་བཞིན་ལོག་པས་ན། །
མར་མེ་ལྟ་བུ་རབ་སྣང་བ། །
རྟགས་ནི་བཞི་པར་ཤེས་པར་བྱ། །
དེ་བཞིན་ཕྱིན་ལོག་རྣམ་པར་ཤེས། །
ལོག་པས་ཟབ་གསལ་གཉིས་མེད་ཀྱི། །
དོན་འདྲ་སྤྲིན་མེད་ནམ་མཁའ་ལྟར། །
གསལ་བ་རྟགས་ནི་ལྔ་པ་འོ། །
ཞེས་སོ། །
གཉིས་པ་༼གཏུམ་མོའི་རྣལ་འབྱོར་༽ནི།
མ་རྒྱུད་པའི་ལུགས་ལ་རང་བྱིན་རླབས་དང་འོད་གསལ་ཕྱག་ཆེན་དང་དབྱེར་མེད་ཟུང་འཇུག་ཐམས་ཅད་གཏུམ་མོའི་རྣལ་འབྱོར་གྱི་ཁོངས་ནས་སྟོན་པས་གཏུམ་མོ་རང་བྱིན་རླབས་ཀྱི་རྫོགས་རིམ་ཁོ་ནར་མ་ངེས་ཀྱང་རེ་ཞིག་སྐབས་འདིར་བཤད་པར་བྱ་སྟེ། དེ་ལ་རྩ་གསུམ་དང་འཁོར་ལོ་བཞི་བསྒོམས་པའི་ལྟེ་བར་ཨ་ཐུང་སྙིང་གར་ཧཱུྃ་མགྲིན་པར་ཨོཾ་སྤྱི་བོར་ཧྃ་ཡིག་མགོ་ཐུར་བསྟན་གྱི་རྣམ་པ་ཅན་རྣམས་བསམས་ཏེ། རླུང་གི་སྦྱོར་བས་གཏུམ་མོ་སྦར་བའི་དྲོད་ཀྱིས་ཧྂ་ཞུ་བ་ལས་བྱུང་བའི་བདེ་སྟོང་གི་ཏིང་ངེ་འཛིན་བསྒོམ་པར་བྱ་སྟེ། སཾ་བུ་ཏྲིར།
ལྟེ་བར་ཨ་ཡི་གཟུགས་ཀྱི་ནི། །
ཐུང་ངུ་རུ་ནི་རབ་ཏུ་གྲགས། །
སྙིང་ལ་ཡང་ནི་ཧཱུྃ་ཉིད་ནི། །
རིང་པོ་མ་མོ་གཉིས་དང་གནས། །
མགྲིན་པར་ཨོཾ་གྱི་གཟུགས་ཀྱི་ནི། །
མ་མོ་གསུམ་བརྗོད་ཕུ་ལུ་ཏ། །
དཔྲལ་བར་ཧྃ་གི་རྣམ་པ་འདི། །
སྒྲ་དང་ཐིག་ལེ་མི་ཤིགས་པ། །
བདུད་རྩིའི་གཟུགས་ཀྱིས་འཛག་པར་ནི། །
ཉིན་དང་མཚན་དུ་རྣམ་པར་གནས། །
དེ་ཉིད་ཀྱིས་ནི་སྒྲ་འབྱེད་ཅིང༌། །
མེ་ནི་དགའ་བར་བྱེད་པ་སྟེ། །
ཞེས་དང༌།
དེ་ཡི་ཤེས་རབ་ལྷན་ཅིག་སྐྱེས། །
དེ་ཕྱིར་གནས་པའི་གཟུགས་ཅན་མ། །
ལས་ཀྱི་རླུང་གིས་བསྐུལ་བ་ཡིས། །
ལྟེ་བའི་དཀྱིལ་འཁོར་དུ་ནི་འབར། །
ཞེས་སོ། །གཞན་ཡང་རྩ་འཁོར་རྣམས་སུ་རིགས་ལྔ་དང་ཡུམ་བཞིའི་ས་བོན་ལ་སོགས་པའི་ཡི་གེ་མང་པོ་བཀོད་པ་ཡང་བཤད་ཅིང༌། བརྟག་གཉིས་ལས་ཀྱང༌།
ལྟེ་བར་གཏུམ་མོ་སྦར་བ་ཡིས། །
དེ་བཞིན་གཤེགས་པ་ལྔ་བསྲེགས་ཤིང༌། །
སྤྱན་ལ་སོགས་པ་ཡང་བསྲེགས་ཏེ། །
བསྲེགས་པས་རི་བོང་ཅན་ཧྃ་འཛག །
ཅེས་སོ། །དེ་ལྟར་བསྒོམས་པས་རླུང་གནད་དུ་ཚུད་པའི་དགའ་བ་བཞི་དང་སྟོང་པ་བཞི་ཟུང་འཇུག་ཏུ་འཆར་བ་ནི་གཏུམ་མོའི་རྟོགས་པ་ཡིན་ཏེ། ཏཻ་ལོ་པས།
ལྟེ་བར་ཙཎྜ་ལི་ཡི་མེ། །
ཕྲ་རགས་ལས་འཕེལ་ཧྃ་ལས་ནི། །
བདུད་རྩིའི་ཆུ་རྒྱུན་དགའ་བཞིའི་འགྲོས། །
རྒྱུ་མཐུན་ལ་སོགས་འབྲས་བུ་བཞི། །
ཞེས་དང༌། ནཱ་རོ་པས།
ཕྱི་ནི་སྒྱུ་མ་ལྷ་ཡི་སྐུ། །
ནང་ན་རྩ་གསུམ་འཁོར་ལོ་བཞི། །
སྟེང་ན་ཧྃ་ཡིག་རྣམ་པ་ཅན། །
འོག་ན་ཨ་ཤད་ཙཎྜ་ལི། །
སྟེང་འོག་རླུང་གི་འཁོར་ལོ་བསྐོར། །
བར་ན་བདེ་སྟོང་གསལ་བའི་ཉམས། །
མིང་ཡང་གཏུམ་མོའི་གདམས་ངག་ཟེར། །
ཞེས་སོ། །དགའ་བ་བཞི་ནི་བརྟག་གཉིས་སུ།
དགའ་བའི་བདེ་བ་ཅུང་ཟད་དེ། །
མཆོག་ཏུ་དགའ་བ་དེ་བས་ལྷག །
དགའ་བྲལ་དགའ་བ་ཆགས་བྲལ་ཡིན། །
ལྷག་མ་ལྷན་ཅིག་སྐྱེས་དགའ་ཉིད། །
ཅེས་པ་ལྟར་རོ། །དེ་ཉིད་སྐྱེ་ཚུལ་ལ་ཡས་བབས་ཀྱི་དགའ་བ་བཞི་ནི་བྱང་སེམས་ཞུ་བ་སྤྱི་བོ་ལ་སོགས་པའི་འཁོར་ལོ་བཞིར་བབས་པ་ལས་སྐྱེ་སྟེ། རྡོར་ཕྲེང་ལས།
བདེ་ཆེན་འཁོར་ལོ་སྤྱི་བོ་ལ། །
དེ་ནི་དགའ་བར་བཤད་པ་ཡིན། །
ལོངས་སྤྱོད་འཁོར་ལོར་མཆོག་དགའ་དང༌། །
དགའ་བྲལ་ཆོས་ཀྱི་འཁོར་ལོར་གནས། །
སྤྲུལ་པའི་འཁོར་ལོར་ལྷན་ཅིག་སྐྱེས། །
དགའ་བ་ཉམས་སུ་མྱོང་བར་བྱེད། །
ཅེས་དང༌། བདེ་བ་ཆེན་པོའི་རྒྱུད་ལས།
དགའ་བ་ཁུ་བ་འབབ་པ་སྟེ། །
གཙུག་གཏོར་སྨིན་ཕྲག་མགྲིན་པའི་ཚད། །
མགྲིན་པ་སྙིང་གར་མཆོག་དགའ་སྟེ། །
དེ་ནས་དགའ་བ་བྲལ་བར་འགྱུར། །
སྣ་ཚོགས་རོལ་མོ་ལྟེ་བ་ནས། །
ཇི་སྲིད་གསང་བའི་པད་མར་སོན། །
ཇི་སྲིད་གསང་བའི་ནོར་རྩེ་ནས། །
མ་འཕྲོས་བར་དུ་ལྷན་ཅིག་སྐྱེས། །
ཞེས་སོ། །མས་བརྟན་གྱི་དགའ་བ་བཞི་ནི་བྱང་སེམས་བརྟན་པ་ན་བྱང་སེམས་ནོར་བུ་ནས་ལྟེ་བ་སོགས་གནས་བཞིར་བཟློག་པ་ལས་སྐྱེ་སྟེ། རྡོར་ཕྲེང་ལས།
སྤྲུལ་པའི་འཁོར་ལོར་དགའ་བ་དང༌། །
མཆོག་དགའ་ཆོས་ཀྱི་འཁོར་ལོར་གནས། །
ལོངས་སྤྱོད་བྲལ་བའི་དགའ་བ་དང༌། །
ལྷན་ཅིག་སྐྱེས་པ་བདེ་བ་ཆེ། །
ལུགས་བཟློག་རིམ་པ་ཞེས་ནི་གསུངས། །
ཞེས་སོ། །དེ་ལྟར་དགའ་བ་བཞིའི་ནང་ནས་ཀྱང་ལྷན་སྐྱེས་ཀྱི་བདེ་བ་དང་འོད་གསལ་གཉིས་སུ་མེད་པའི་ཡེ་ཤེས་ནི་གཏུམ་མོའི་རྟོགས་པ་དངོས་གཞི་ཡིན་ལ། དེ་ལ་ཡང་ཡུལ་ཡུལ་ཅན་གྱི་གཉིས་སྣང་ཕྲ་མོ་དང་བཅས་པ་དཔེའི་ལྷན་སྐྱེས་དང༌། ཡུལ་ཡུལ་ཅན་གཉིས་སུ་མེད་པ་དོན་གྱི་ལྷན་སྐྱེས་གཉིས་ཡོད་ཅིང༌། དེ་དག་ཞིབ་ཏུ་བླ་མའི་མན་ངག་ལས་ཤེས་དགོས་ཏེ། བརྟག་གཉིས་ལས།
གཞན་གྱིས་བརྗོད་མིན་ལྷན་ཅིག་སྐྱེས། །
གང་དུ་ཡང་ནི་མི་རྙེད་དེ། །
བླ་མའི་དུས་ཐབས་བསྟེན་པ་དང༌། །
བདག་གི་བསོད་ནམས་ལས་ཤེས་བྱ། །
ཞེས་སོ། །
གཉིས་པ་སྒྱུ་ལུས་ཀྱི་རྣམ་གཞག་ལ། སྒྱུ་ལུས་དངོས་ཀྱི་གདམས་པ་དང༌། སྒྱུ་ལུས་ཀྱི་ཡན་ལག་གི་གདམས་པ་གཉིས་ཀྱི། དང་པོ་༼སྒྱུ་ལུས་དངོས་ཀྱི་གདམས་པ་༽ནི།
བདག་བྱིན་རླབས་སྒྱུ་ལུས་ཀྱི་རིམ་པ་བསྒོམ་པ་ནི་ཤིན་ཏུ་བསྔགས་པ་ཆེ་སྟེ། མཁའ་འགྲོ་རྒྱ་མཚོ་ལས།
བདག་བྱིན་རླབས་བྲལ་རྣལ་འབྱོར་པ། །
སྦུན་ཀོག་དུམ་བུ་བཞིན་ཤེས་བྱ། །
དེ་འདྲའི་མཚན་ཉིད་མཆོག་གྱུར་པ། །
སྐྱེ་བོ་ཕྱུགས་རྣམས་ཀྱིས་མི་ཤེས། །
དེ་ཕྱིར་སྒྱུ་འཕྲུལ་འདི་བསྒོམ་ན། །
བླ་ན་མེད་པའི་བྱང་ཆུབ་འཐོབ། །
ཅེས་དང༌། རིམ་ལྔར།
བདག་ལ་བྱིན་གྱིས་བརླབ་པའི་རིམ། །
གང་གིས་རྙེད་པར་མ་གྱུར་པ། །
མདོ་སྡེ་རྒྱུད་དང་རྟོག་པ་ལ། །
དེ་ཡིས་ངལ་བ་དོན་མེད་འགྱུར། །
བདག་ལ་བྱིན་རླབས་རིམ་ཐོབ་པ། །
གཙོ་བོ་སངས་རྒྱས་ཀུན་བདག་ཉིད། །
ཚེ་འདི་ཉིད་དུ་སངས་རྒྱས་ནི། །
ཐེ་ཚོམ་མེད་པར་འཐོབ་པར་འགྱུར། །
ཞེས་སོ། །དེས་ན་འདིར་བསྒྲུབ་བྱའི་སྒྱུ་ལུས་ནི་སྦས་དོན་གྱི་སྒྱུ་ལུས་ཡིན་ཡང་སྔོན་དུ་སྒྱུ་མ་ལྟ་བུའི་ཏིང་ངེ་འཛིན་ཞེས་བྱ་བ་སྤྱི་དོན་གྱི་སྒྱུ་ལུས་བསྒོམ་དགོས་ཏེ། རིམ་ལྔ་ལས།
ཉོན་མོངས་ལས་ནི་ལམ་གྱི་ལུས། །
བྱེད་པ་པོ་དང་འབྲས་བུ་ནི། །
སྨིག་རྒྱུ་རྨི་ལམ་ལྟ་བུ་དང༌། །
དྲི་ཟའི་གྲོང་ཁྱེར་ངེས་པར་མཚུངས༌། །
ཏིང་འཛིན་འདི་ནི་མ་ཤེས་པས། །
ཀུན་རྫོབ་ལ་ནི་ཉེར་དམིགས་ནས། །
རྣམ་པ་སྣ་ཚོགས་ནད་རྣམས་སྐྱེ། །
དེ་རྣམས་སྒྱུ་མའི་སྨན་གྱིས་གསོ། །
ཞེས་སོ། །དེ་ལ་དང་པོར་ཕྱི་སྣོད་ཀྱི་འཇིག་རྟེན་དང་ནང་བཅུད་ཀྱི་སེམས་ཅན་ལ་སོགས་པའི་ཡུན་སྣང་ཐམས་ཅད་སྒྱུ་མ་ལྟ་བུར་སྦྱང་དགོས་ཏེ། ཏཻ་ལོ་པས།
སྣོད་བཅུད་ཁམས་གསུམ་མ་ལུས་པ། །
རྨི་ལམ་སྒྱུ་མ་ལ་སོགས་དཔེས། །
འགྲོ་འདུག་སྤྱོད་ལམ་ཀུན་ཏུ་སྦྱང༌། །
ཞེས་སོ། །དེ་ཡང་མེ་ལོང་ནང་གི་གཟུགས་བརྙན་ལ་སོགས་པ་སྒྱུ་མའི་དཔེ་མཐའ་དག་གིས་གཏན་ལ་ཕབ་ནས་བསྒོམ་དགོས་ཏེ། རྡོ་རྗེ་མཁའ་འགྲོ་ལས།
མེ་ལོང་ནང་གི་གཟུགས་བརྙན་དང༌། །
རྨི་ལམ་སྒྱུ་མ་དྲི་ཟའི་གྲོང༌། །
མིག་འཕྲུལ་མཚུངས་པར་གང་གིས་མཐོང༌། །
དེ་ནི་གཙོ་བོ་ཡིན་པར་བརྗོད། །
ཅེས་སོ། །དེ་ནས་མ་དག་པའི་སྒྱུ་ལུས་ཞེས་བྱ་བ་རང་གཞན་གྱི་ལུས་གཟུགས་བརྙན་ལྟ་བུ་དང་ངག་བྲག་ཆ་ལྟ་བུ་དང་ཡིད་སྨིག་རྒྱུ་ལྟར་བསྒོམ་ཏེ། སྡོམ་འབྱུང་ལས།
འགྲོ་བ་ཆུ་ཡི་ཟླ་བ་དེ་བཞིན་མཐོང་གྱུར་ཅིང༌། །
ཐོས་པ་དེ་དང་བྲག་ཆ་གཅིག་ཏུ་ཡང་དག་འཇུག །
སེམས་ཀྱང་མྱ་ངམ་སྨིག་རྒྱུ་ལྟ་བུར་བལྟ་བྱ་ཞིང༌། །
ཞེས་སོ། །དེ་ལྟར་འཁོར་འདས་ཀྱི་ཆོས་ཐམས་ཅད་རང་བཞིན་མེད་བཞིན་དུ་ཉེ་བར་སྣང་བ་སྒྱུ་མའི་རང་གཟུགས་ཅན་ཡིན་པས་ན་སྤྱི་དོན་གྱི་སྒྱུ་ལུས་ཡིན་ཏེ། བརྟག་གཉིས་ལས། དངོས་པོ་ཀུན་གྱི་རང་བཞིན་འདི། །སྒྱུ་མའི་གཟུགས་ཀྱིས་ཡང་དག་གནས། །ཞེས་དང༌། རྡོ་རྗེ་འཁའ་འགྲོར།
ཁམས་གསུམ་པ་ནི་མ་ལུས་པའི། །
འགྲོ་ཀུན་སྒྱུ་མ་ལྟ་བུ་ཡིན། །
བརྟན་པ་དང་ནི་གཡོ་བ་ཡི། །
འགྲོ་བ་དམིགས་སུ་མེད་པ་སྟེ། །
མཐོང་བ་དང་ནི་རེག་པའི་དངོས། །
ཐམས་ཅད་སྒྱུ་མ་ཇི་བཞིན་ནོ། །
ཞེས་སོ། །དེ་ནས་དག་པའི་སྒྱུ་ལུས་ཞེས་བྱ་བ་སྒྱུ་མའི་དཔེ་བཅུ་གཉིས་ཀྱིས་ཉེ་བར་མཚོན་པའི་ཡེ་ཤེས་ཀྱི་སྐུ་རྟེན་དང་བརྟེན་པར་བཅས་པའི་དཀྱིལ་འཁོར་བསྒོམ་པ་ནི་ཁྱད་པར་གྱི་སྒྱུ་ལུས་ཡིན་ཏེ། རིམ་ལྔ་ལས།
རྡོ་རྗེ་སེམས་དཔའ་ལེགས་བྲིས་པ། །
མེ་ལོང་དྲི་མ་མེད་པ་ལ། །
གཟུགས་བརྙན་གསལ་བར་སྣང་དང་མཚུངས༌། །
རྣམ་པ་ཀུན་གྱི་མཆོག་ལྡན་ཞིང༌། །
སྐུ་ནི་བལྟ་བས་མི་ངོམས་པ། །
སློབ་མ་བཟང་པོ་དེ་ལ་བསྟན། །
བདག་བྱིན་བརླབ་ཅེས་དེ་བཤད་དོ། །
སྒྱུ་མར་བསྟན་པའི་མཚན་ཉིད་ཀྱིས། །
འདི་ཉིད་ངེས་པར་མཚོན་པ་སྟེ། །
ཀུན་རྫོབ་བདེན་པ་སྒྱུ་མ་ཉིད། །
ཅེས་དང༌། ཏཻ་ལོ་པས།
ལྷ་ཚོགས་སྒྱུ་མ་མེ་ལོང་གཟུགས། །
རྡོ་རྗེ་སེམས་དཔའ་ལེགས་བྲིས་པ། །
གཟུགས་བརྙན་གསལ་བར་སྣང་དང་མཚུངས། །
དེ་ཉིད་སྒྱུ་མའི་གཟུགས་བཞིན་དུ། །
སྒྱུ་དཔེ་བཅུ་གཉིས་ལྟར་མཐོང་བ། །
རྣལ་འབྱོར་སྒྱུ་མའི་དོན་མཐོང་བའོ། །
ཞེས་སོ། །དེ་ཉིད་སྒྱུ་མའི་དཔེ་བཅུ་གཉིས་དང་མཚུངས་ཚུལ་ནི། བདེན་པར་མ་གྲུབ་ཀྱང་ཡན་ལག་དང་ཉིང་ལག་སོགས་ཚང་བ་སྒྱུ་མའི་མི་ལྟ་བུ། གཅིག་གིས་གར་ཡང་ཁྱབ་པ་ཆུ་ཟླ་ལྟ་བུ། གདོས་བཅས་སུ་མ་གྲུབ་པ་མིག་ཡོར་ལྟ་བུ། སྐད་ཅིག་གིས་གཡོ་བ་སྨིག་རྒྱུ་ལྟ་བུ། སེམས་ཙམ་ལས་གྲུབ་པ་རྨི་ལམ་ལྟ་བུ། རྒྱུ་རྐྱེན་ལས་སྐྱེས་པ་བྲག་ཆ་ལྟ་བུ། སྣང་ཡང་ངེས་པ་མེད་པ་དྲི་ཟའི་གྲོང་ཁྱེར་ལྟ་བུ། གཅིག་དུ་མར་སྣང་བ་སྤྲིན་ནམ་མིག་འཕྲུལ་ལྟ་བུ། གསལ་ཞིང་ཐོགས་པ་མེད་པ་འཇའ་ཚོན་ལྟ་བུ། མི་རྟག་ཅིང་མྱུར་བ་གློག་ལྟ་བུ། སྐད་ཅིག་གིས་ལྡང་བ་ཆུ་བུར་ལྟ་བུ། སྣང་ལ་རང་བཞིན་མེད་པ་མེ་ལོང་གི་གཟུགས་བརྙན་ལྟ་བུ་རྣམས་ཡིན་ནོ། །དེ་ལའང་རླུང་དབུ་མར་ཐིམ་པའི་སྟོང་པ་གསུམ་མམ་བཞི་དྲངས་ཏེ། དེའི་ཉེར་ཐོབ་བམ་འོད་གསལ་གྱི་མཐར་རླུང་སེམས་ཙམ་ལས་སྐད་ཅིག་གིས་ལྷའི་སྐུར་ལྡང་བ་ནི་སྦས་དོན་གྱི་སྒྱུ་ལུས་ཞེས་བྱ་བ་སྒྱུ་ལུས་ཀྱི་མཐིལ་པོ་ཡིན་ཏེ། རིམ་ལྔ་ལས།
དེ་ཉིད་རླུང་དང་ཡང་དག་ལྡན། །
རྣམ་ཤེས་གསུམ་པོ་སླར་ཡང་ནི། །
རྣལ་འབྱོར་པ་ཡི་ལུས་སུ་འབྱུང༌། །
སྒྱུ་མའི་ལུས་ཞེས་དེ་ལ་བཤད། །
ཅེས་དང༌། རིམ་ལྔ་འདུས་པ་ལས། རླུང་སེམས་ཙམ་ལས་བྱུང་བ་ཡི། །སྒྱུ་མའི་ལུས་ནི་སྣང་བར་བཅས། །ཞེས་སོ། །
འདི་ལ་བླ་མ་དག རླུང་སྙིང་གར་ཐིམ་པའི་ཁྱད་པར་གྱི་སྟོང་པ་ལས་རླུང་སེམས་ཙམ་གྱི་ལྷར་ལྡང་བ་སྒྱུ་ལུས་དངོས་དང༌། རང་གར་རླུང་ཐིམ་པ་ཙམ་གྱི་སྟོང་པ་ལས་རླུང་སེམས་ཙམ་གྱི་ལྷར་ལྡང་བ་སྒྱུ་ལུས་རྗེས་མཐུན་པར་བཞེད་དོ། །འདི་ཉིད་སྒྱུ་མའི་དཔེ་བཅུ་གཉིས་ཀྱིས་མཚོན་ཚུལ་ནི་སྔར་དང་འདྲ་ལ། ཀླུ་སྒྲུབ་ཀྱིས།
མེ་ལོང་ནང་གི་གཟུགས་བརྙན་གྱིས། །
སྒྱུ་མའི་ལུས་ནི་ཤེས་པར་བྱ། །
ཁ་དོག་རྣམས་ནི་འཇའ་ལྟ་བུ། །
ཁྱབ་པ་ཆུ་ཡི་ཟླ་བས་སོ། །
ཞེས་སྐད་ཅིག་གིས་གཟུགས་རྫོགས་པ་མེ་ལོང་ནང་གི་གཟུགས་བརྙན་ལྟ་བུ་དང༌། ཁ་དོག་གསལ་ཞིང་མ་འདྲེས་པ་འཇའ་ཚོན་ལྟ་བུ་དང༌། གཅིག་གིས་གར་ཡང་ཁྱབ་པ་ཆུ་ཟླ་ལྟ་བུ་སྟེ་དཔེ་གསུམ་གྱིས་མཚོན་པར་བཤད་དོ། །
གཉིས་པ་༼སྒྱུ་ལུས་ཀྱི་ཡན་ལག་གི་གདམས་པ་༽ལ། གཉིད་དང་རྨི་ལམ་གྱི་གདམས་པ་དང༌། བར་དོ་དང་འཕོ་བའི་གདམས་པ་གཉིས་ཀྱི། དང་པོ་༼གཉིད་དང་རྨི་ལམ་གྱི་གདམས་པ་༽ནི།
རིམ་ལྔ་འདུས་པ་ལས།
གཏུམ་མོའི་རྣལ་འབྱོར་རླུང་གིས་ཏེ། །
སེམས་དམིགས་བདེ་བ་ཆེན་པོ་འོ། །
རྨི་ལམ་སྒྱུ་མ་གཅིག་ཏུ་སྦྱང༌། །
བར་དོ་རྣམ་གསུམ་བསྲེ་བར་བྱ། །
ཉོན་མོངས་ཡེ་ཤེས་ལམ་དུ་འགྱུར། །
ལམ་མྱུར་གཅོད་པ་འཕོ་བ་སྟེ། །
གྲོང་དུ་འཇུག་པ་ཡན་ལག་གོ །
ཞེས་གསུངས་པ་ལ་བརྟེན་ནས་བླ་མ་དག་རྨི་ལམ་བར་དོ་འཕོ་བ་གྲོང་འཇུག་བཞི་སྒྱུ་ལུས་ཀྱི་ཡན་ལག་ཏུ་བཞེད་ཀྱང༌། གཞུང་དེའི་དགོངས་པ་དེ་ལྟར་མིན་ཞིང་ཀླུ་སྒྲུབ་ཡབ་སྲས་ཀྱིས་ཀྱང་འཕོ་བ་དང་གྲོང་འཇུག་སྒྱུ་ལུས་ཀྱི་ཡན་ལག་ཏུ་བཤད་པ་མི་སྣང་ཡང༌། ཏཻ་ལོ་དང་ནཱ་རོས་དེ་བཞི་ཀ་སྒྱུ་ལུས་ཀྱི་ཡན་ལག་ཏུ་བཞེད་དེ། ཀ་དཔེ་སྔ་ཕྱི་ལས།
སྒྱུ་མ་ལྟ་བུའི་ལུས་བསྒོམ་པ། །
སློབ་པ་དང་ནི་མི་སློབ་གཉིས། །
སློབ་པ་ལ་ཡང་རྣམ་གཉིས་ཏེ། །
མངོན་པར་རྟོགས་པའི་རིམ་པ་དང༌། །
རང་གི་ལྷག་པར་གནས་པ་འོ། །
ཞེས་སོགས་ཀྱིས་སྒྱུ་ལུས་དངོས་གཞི་བསྟན་ནས།
ང་ནི་ལྷག་པར་གནས་པ་ལ། །
འཕོ་དང་གྲོང་དུ་འཇུག་པ་དང༌། །
རྨི་ལམ་བར་དོ་རྣམ་པ་བཞི། །
ཞེས་སོ། །དེ་ལ་རྨི་ལམ་གྱི་གདམས་པ་ལ་སྔོན་དུ་གཉིད་ཀྱི་གདམས་པ་ནི། གཉིད་ཀྱི་སྟོང་པ་བཞི་རིམ་པས་བཟུང་ནས་དེའི་འོད་གསལ་ལམ་དུ་སློང་བ་སྟེ། དེ་ཡང་རྣལ་འབྱོར་པས་སད་དུས་སུ་རླུང་དབུ་མར་ཐིམ་པའི་སྟོང་པ་བཞི་དྲངས་པའི་སྟོབས་ཀྱིས་གཉིད་དུས་སུའང་རླུང་ཐིམ་པ་ལས། རིམ་པས་ནམ་མཁའ་ལ་ཟླ་འོད་ཤར་བ་ལྟ་བུའི་སྣང་བ་དང་ཉི་འོད་ཤར་བ་ལྟ་བུའི་མཆེད་པ་དང་མཚམས་ཀྱི་སྨག་གིས་ཁྱབ་པ་ལྟ་བུའི་ཉེར་ཐོབ་འཆར་བ་རྣམས་ངེས་པར་བྱས་པའི་མཐར། ནམ་མཁའ་སློང་བྱེད་ཀྱི་རྐྱེན་གསུམ་དང་བྲལ་བ་ལྟ་བུའི་འོད་གསལ་འཆར་བ་ངོས་བཟུང་ནས་མཉམ་པར་འཇོག་པ་ཡིན་ཞིང༌། རླུང་སྟོབས་ཀྱིས་འཛིན་མི་ནུས་པས་འདུན་སྟོབས་ཀྱིས་འཛིན་པར་བཤད་ཀྱང་དེས་ནི་སྟོང་པ་བཞི་རིམ་ཅན་དུ་ངེས་ནུས་པ་དཀའོ། །དེ་ཡང་གཉིད་མཐུག་སྣང་མེད་ཟིན་ནས་ལམ་དུ་ལོངས་ན་ཐུན་མོང་མ་ཡིན་པའི་གཉིད་ཀྱི་འོད་གསལ་ཡིན་ལ། སྣང་མེད་དེ་སངས་ནས་ཡུལ་ཕྲ་རགས་ཀྱི་སྣང་བ་དང་བཅས་ན་སྲབ་མོའི་འོད་གསལ་ཞེས་བྱ་བ་གཉིད་ཀྱི་འོད་གསལ་ཙམ་ཡིན་ཡང་སྟོང་པ་བཞི་པའི་འོད་གསལ་དངོས་མིན་ཏེ། ནཱ་རོ་པས།
གཉིད་དང་རྨི་ལམ་མཚམས་ཤེས་ན། །
རྨི་ལམ་འགལ་རྐྱེན་མཐུག་པོ་གཉིས། །
གཏི་མུག་ཆོས་སྐུའི་ངོ་བོ་ཅན། །
སྤྲོས་མེད་འོད་གསལ་སྟོང་པའི་ཉམས། །
རྗེས་ལ་ཅིར་སྣང་བདེ་བར་འཆར། །
མ་བཅོས་གཉུག་མའི་ངོ་བོ་ཉིད། །
མིང་ཡང་འོད་གསལ་གྱི་གདམས་ངག་ཟེར། །
ཞེས་དང༌། ཀ་དཔེ་ལས། ཕུང་པོ་ལ་སོགས་ཁམས་ཕྲ་བ་ལ་གཞུག་གོ །ཁམས་ནི་སེམས་ཕྲ་བ་ལ་གཞུག་གོ །སེམས་ཀྱང་མ་རིག་པ་ལ་གཞུག་སྟེ་དེ་ལྟར་གཉིད་ལོག་པར་བྱའོ། །ཕྱིས་ནི་ཡེ་ཤེས་ཀྱི་རང་བཞིན་འོད་གསལ་བའོ། །ཞེས་སོ། །ཁ་ཅིག་གཉིད་དུས་སུ་སེམས་གནས་པ་བརྟན་པོའི་ཏིང་ངེ་འཛིན་ཤར་བ་གཉིད་མཐུག་འོད་གསལ་དང༌། གཉིད་སད་པ་ཡང་མ་ཡིན་རྨི་ལམ་རྨི་བ་ཡང་མ་ཡིན་པའི་གསལ་སྣང་འཆར་བ་སྲབ་མོའི་འོད་གསལ་དུ་འདོད་པ་ནི། སྔ་མ་ཐུན་མོང་བའི་འོད་གསལ་ཙམ་དང་ཕྱི་མ་ཉམས་ཀྱི་འོད་གསལ་དུ་བཤད་རུང་ཡང་གཉིད་ཀྱི་འོད་གསལ་དངོས་མིན་ནོ། །
དེ་ནས་རྨི་ལམ་གྱི་གདམས་པ་དངོས་ནི། རྨི་ལམ་གྱི་སྣང་བ་སྣ་ཚོགས་འཆར་བ་དེ་ཉིད་ལམ་དུ་ཁྱེར་བ་ཡིན་ཏེ། རྣལ་འབྱོར་པས་གཉིད་ཀྱི་འོད་གསལ་ལས་རྨི་ལམ་འཆར་བར་རྩོམ་པ་ན་སྔར་བཤད་པའི་སྒྱུ་ལུས་སུ་སྐད་ཅིག་གིས་ལྡང་བ་ཡིན་ལ། དེ་ལྟར་མི་ནུས་པས་རྨི་ལམ་རྨི་ལམ་དུ་དྲན་པར་བྱ་བ་དང༌། རྨི་ལམ་གྱི་སྣང་བ་སྒྱུ་མར་བསླབ་པ་དང༌། རྨི་ལམ་གྱི་རྩལ་སྦྱང་བ་དང༌། གོམས་པའི་ལམ་ལ་འདྲིས་པར་བྱ་བ་དང༌། གོང་དུ་འཕོ་བའི་ཞིང་ཁམས་སྦྱང་པ་རྣམས་བྱ་བ་སྟེ། ཀ་དཔེ་སྔ་ཕྱི་ལས།
རྨི་ལམ་ལ་ཡང་རྣམ་ལྔ་སྟེ། །
དྲན་དང་སྒྱུ་མར་ཤེས་པ་དང༌། །
སྦྱང་དང་གོམས་པ་འདྲིས་པ་དང༌། །
གོང་དུ་འཕོ་བ་ཤེས་པར་བྱ། །
ཞེས་སོ། །དེ་ཡང་རྨི་ལམ་དྲན་པར་བྱ་བ་ལ་སོགས་པ་ནི་རྨི་ལམ་གྱི་ལུས་སྒྱུ་མའི་སྐུར་སྦྱོང་བའི་ཐབས་ཡིན་ཞིང༌། སྒྱུ་མའི་སྐུ་དེ་ལ་འདྲིས་པར་བྱེད་པ་ནི་རྨི་ལམ་གྱི་དགེ་སྦྱོར་དངོས་གཞི་ཡིན་ལ། ཁྱད་པར་དུ་གཉིད་ཀྱི་འོད་གསལ་ལས་རྨི་ལམ་སྒྱུ་ལུས་སུ་ལྡང་བ་ལ་སྦྱང་བ་རྨི་ལམ་གྱི་དགེ་སྦྱོར་གྱི་མཐིལ་པོ་ཡིན་ནོ། །ཞིང་སྦྱོང་ནི་གང་དུ་འཚང་རྒྱ་བའི་གནས་འདུ་བྱ་བ་སྟེ་དེའི་ཡན་ལག་གོ །གཉིད་དང་རྨི་ལམ་གྱི་གདམས་པའི་དགོས་པ་ནི། སད་རྨི་གཉིས་ཀར་འོད་གསལ་དང་སྒྱུ་ལུས་ཀྱི་འཇུག་ལྡང་བྱས་པས་གཅིག་གི་བོགས་གཅིག་གིས་བྱུང་སྟེ་ལམ་ཆོད་ཆེ་བ་དང༌། གཉིད་དང་རྨི་ལམ་དུ་བསྒོམ་པ་སད་དུས་ལས་ཆེས་ཕྲ་བའི་གནད་ཀྱིས་འཆི་བ་འོད་གསལ་ལས་བར་དོ་སྒྱུ་ལུས་སུ་ལྡང་བའི་ཚོད་འཛིན་དུ་འགྱུར་བར་བཤད་དེ། ཀ་དཔེ་ལས།
སྒྱུ་མ་དངོས་ནི་རྨི་ལམ་ཡིན། །
དེ་ཉིད་སྒྱུ་མར་མ་ཤེས་པས། །
བར་དོའི་སྲིད་པ་མི་ཁེགས་ཤིང༌། །
སྐྱེ་བ་ཡང་དང་ཡང་བླངས་ནས། །
ཁམས་གསུམ་འཁོར་བར་འཁྱམ་པ་ཡིན། །
ཞེས་སོ། །
གཉིས་པ་༼བར་དོ་དང་འཕོ་བའི་གདམས་པ་༽ནི།
སད་རྨི་གཉིས་སུ་འོད་གསལ་དང་སྒྱུ་ལུས་ཀྱི་འཇུག་ལྡང་ལ་སྦྱངས་པ་དེ་ཉིད་བར་དོར་ལམ་དུ་སློང་བ་ལ་བར་དོའི་གདམས་པ་ཞེས་བྱ་སྟེ། ནཱ་རོ་པས།
རྨི་ལམ་དུས་ཀྱི་ཉམས་མྱོང་དེ། །
བར་དོའི་སེམས་དང་བསྲེ་དགོས་ཏེ། །
རྨི་ལམ་བར་དོ་བསྲེ་འཕོའི་གནད། །
མིང་ཡང་བར་དོའི་གདམས་ངག་ཟེར། །
ཞེས་སོ། །དེ་ལ་བར་དོ་འཛིན་པའི་གང་ཟག་རབ་ནི། རིམ་པ་གཉིས་ཀའི་རྟོགས་པ་མཐའ་དག་ཐོབ་པ། དོན་གྱི་འོད་གསལ་བསྐྱེད་ནུས་ཤིང་སྒྱུ་མའི་སྐུ་དངོས་གྲུབ་པ་ལ་ཉེ་བ་ཞིག་དགོས་ལ། དེས་ནི་འཆི་བ་འོད་གསལ་དོན་གྱི་འོད་གསལ་དུ་བསྐྱེད་ནས། གཞན་ལ་བར་དོ་འཆར་བའི་དོད་ལ་སློབ་པའི་ཟུང་འཇུག་གི་སྐུར་ལངས་ཏེ་འོད་གསལ་དུ་འཇུག་ལྡང་བྱས་ནས་རྟེན་དེ་ཉིད་ལ་མི་སློབ་པའི་ཟུང་འཇུག་མངོན་དུ་བྱེད་པ་སྟེ། ཀ་དཔེ་ལས།
སྣང་བ་ཐིམ་དང་རྟོག་པ་ཐིམ། །
རགས་པ་ཐིམ་དང་ཕྲ་བ་ཐིམ། །
ཐིམ་པའི་རྗེས་ལ་གོམས་པ་དང༌། །
རང་བཞིན་གྱི་ནི་འོད་གསལ་འབྱུང༌། །
དེ་ཡི་རྗེས་ལ་ཟུང་འཇུག་སྐུ། །
སློབ་པ་དང་ནི་མི་སློབ་གཉིས། །
མི་སློབ་པ་རུ་གྱུར་ཙམ་ན། །
འབྲས་བུ་ཐོབ་ཅེས་བསྟན་པ་ཡིན། །
ཞེས་སོ། །གང་ཟག་འབྲིང་ནི། བསྐྱེད་རིམ་མཐར་ཕྱིན་ཅིང་རྫོགས་རིམ་ལ་མྱོང་བ་ཐོབ་པ། སད་རྨི་གཉིས་སུ་སྟོང་པ་བཞི་བསྐྱེད་པའི་འོད་གསལ་ལས་སྒྱུ་མ་ལྟ་བུའི་ལྷ་སྐུར་ལྡང་བ་ལ་བྱང་བ་ཞིག་དགོས་ལ། དེས་ནི་འཆི་བ་འོད་གསལ་ལ་ཅི་ནུས་མཉམ་པར་འཇོག་ཅིང༌། དེ་ལ་བར་དོ་འཆར་བའི་ཚེ་སྒྱུ་མ་ལྟ་བུའི་ལྷར་ལངས་ལ་འོད་གསལ་དང་སྒྱུ་ལུས་རྗེས་མཐུན་པའི་འཇུག་ལྡང་བྱ་ཞིང༌། ཞག་ཞེ་དགུའི་སྲིད་པ་བཀག་ནས་ས་ལམ་མཐའ་དག་རྫོགས་པར་བྱས་ཏེ། དག་པའི་ཞིང་ལ་སོགས་པར་འཕོས་ནས་རྟེན་དེ་ལ་མཆོག་འགྲུབ་པ་སྟེ། ཀ་དཔེ་ལས།
ཡང་ན་སྔོན་དུ་གང་གོམས་པའི། །
གོམས་པ་ཁྲིད་དེ་བསྒོམ་པར་བྱ། །
དུས་སུ་དྲན་པ་འགྱུར་ནས་ནི། །
དང་པོའི་སྲིད་པ་ཁེགས་པར་འགྱུར། །
དེ་ནས་བདུན་ཕྲག་དྲུག་གི་བར། །
གོང་མ་བཞིན་དུ་གོམས་བྱས་པས། །
བཞི་བཅུ་རྩ་དགུ་འདས་པ་དང༌། །
འཁོར་བའི་སྲིད་པ་ཁེགས་པ་ཡིན། །
འོད་གསལ་བ་ཡིས་སྦྱངས་བྱས་ཏེ། །
འོད་གསལ་བར་ནི་འཇུག་པར་འགྱུར། །
ཞེས་སོ། །གང་ཟག་ཐ་མ་ནི། དབང་ཐོབ་ཅིང་དམ་ཚིག་བསྲུང་བ་རིམ་གཉིས་ལ་བརྩོན་ཞིང་སྒྱུ་ལུས་དང་རྨི་ལམ་གྱི་གདམས་པ་ལ་མྱོང་བ་ཐོན་པ་ཞིག་དགོས་ལ། དེས་ནི་བར་དོ་འཛིན་ཞིང་འཁྲུལ་སྣང་ལམ་དུ་ཁྱེར་བ་དང༌། ལྷ་བསྒོམ་ཞིང་མ་དག་པའི་སྐྱེ་སྒོ་དགག་པ་དང༌། མངལ་བདམས་ནས་སྐྱེ་བ་ལེན་པ་རྣམས་བྱ་དགོས་ཤིང༌། དེས་ཀྱང་རིང་པོར་མི་ཐོགས་པར་མཆོག་འགྲུབ་པ་སྟེ། ཀ་དཔེ་ལས།
སྔོན་བྱུང་སྲིད་པའི་ཤ་ཚུགས་ཅན། །
དབང་པོ་ཀུན་ཚང་ཐོགས་པ་མེད། །
ལས་ཀྱི་རྫུ་འཕྲུལ་ཤུགས་དང་ལྡན། །
རིས་མཐུན་ལྷ་མིག་དག་པས་མཐོང༌། །
བར་དོ་དེ་ཡི་མིག་སྔར་ནི། །
ཐབས་དང་ཤེས་རབ་མཐོང་བ་ལ། །
བླ་མ་དག་ཏུ་དམིགས་བྱས་ཏེ། །
གསང་བའི་དབང་ནི་དྲན་པར་བྱ། །
མིག་སེར་ཞེ་སྡང་ཀུན་སྤངས་ནས། །
བདེ་བའམ་མི་རྟོག་པ་བསྒོམ་སྟེ། །
ཞེས་སོ། །དེས་ན་འཕོ་བའི་གདམས་པ་ནི། ཀ་དཔེ་ལས། བསྐྱེད་པའི་རིམ་པའི་ཚུལ་དང་ནི། །སྒྱུ་མ་དངོས་དང་འོད་གསལ་ལོ། །ཞེས་རབ་འོད་གསལ་དུ་འཕོ་བ་དང༌། འབྲིང་སྒྱུ་ལུས་སུ་འཕོ་བ་དང༌། ཐ་མ་བསྐྱེད་རིམ་དུ་འཕོ་བ་གསུམ་བཤད་པའི་སྔ་མ་གཉིས་ནི། འཆི་བ་འོད་གསལ་དུ་འཇུག་པ་དང་བར་དོ་སྒྱུ་ལུས་སུ་ལྡང་བ་ལ་འཕོ་བའི་མིང་ཙམ་བཏགས་པ་ཡིན་ལ། བསྐྱེད་རིམ་གྱི་འཕོ་བ་ནི། ཀ་དཔེ་ལས།
ཀྵུྃ་ལ་སོགས་པའི་ཡི་གེ་ཡིས། །
བུ་ག་དག་ཀྱང་དགག་བྱ་སྟེ། །
རང་གི་སེམས་ནི་ལྷ་ཡི་སྐུ། །
འཇའ་ཚོན་ལྟ་བུར་བསྒོམ་པ་འམ། །
ཡང་ན་ཧཱུྃ་ལ་བསྡུས་བྱས་ནས། །
ཚངས་པའི་བུ་ག་ལས་བཏོན་ཏེ། །
འོག་མིན་གནས་སུ་ཡང་དང་ཡང༌། །
རྒྱུན་མི་འཆད་དུ་བྱ་བ་འོ། །
ཞེས་དང༌། ནཱ་རོ་པས།
སྒོ་བརྒྱད་འཁོར་བའི་དཀར་ཁུང་ཅན། །
སྒོ་གཅིག་ཕྱག་རྒྱ་ཆེན་པོའི་སྒོ། །
སྒོ་བརྒྱད་བཅད་ནས་སྒོ་གཅིག་འབྱེད། །
སེམས་ཀྱི་མདའ་ལ་རླུང་གི་གཞུ། །
ཧིག་ཀའི་རྒྱུད་ཀྱིས་རབ་བསྐུལ་ཏེ། །
ཀླད་པའི་དཀྱིལ་གྱི་ཧྃ་ལ་བརྒྱབ། །
རྣམ་པར་ཤེས་པའི་ཆོས་ཉིད་འདས། །
མིང་ཡང་འཕོ་བའི་གདམས་ངག་ཟེར། །
ཞེས་བཤད་དེ། བླ་མ་དག་སྦྱངས་ཏེ་འཕོ་བ་དང་བཙན་ཐབས་སུ་འཕོ་བ་དང་ལུས་བཅོས་ཏེ་འཕོ་བ་གསུམ་དུ་བཞེད་དོ། །འཕོ་བའི་དགོས་པ་ནི། གདན་བཞི་ལས།
ཉིན་རེ་བྲམ་ཟེ་གསོད་པ་དང༌། །
མཚམས་མེད་ལྔ་ནི་བྱེད་པ་དང༌། །
སྐུ་འཕྲོག་འདོད་ལོག་སྤྱོད་པ་ཡང༌། །
ལམ་འདི་ཡིས་ནི་དག་འགྱུར་ཏེ། །
སྡིག་པས་གོས་པར་མི་འགྱུར་ཞིང༌། །
སྲིད་པའི་སྐྱོན་ལས་རིང་དུ་འགྲོ། །
ཞེས་གསུངས་ཤིང༌། དེ་ཡང་རབ་ཀྱིས་དག་པའི་ཞིང་ངམ་མཁའ་སྤྱོད་དུ་བགྲོད་ནས་དེར་ལམ་ལྷག་མ་རྣམས་རྫོགས་ཏེ་མཆོག་ཐོབ་པ་དང༌། འབྲིང་སྔགས་སྤྱོད་པའི་རྟེན་དུ་སྐྱེས་ནས་སྐྱེ་བ་ཅི་རིགས་བརྒྱུད་དེ་མཆོག་ཐོབ་པ་དང༌། ཐ་མ་མཐོ་རིས་སུ་སྐྱེས་ནས་ལམ་སྣ་ཟིན་ཏེ་རིམ་པས་རྣམ་པར་དག་པ་ཐོབ་པར་བཤད་དོ། །འཕོ་བའི་ཡན་ལག་གྲོང་འཇུག་གི་གདམས་པ་ནི། ཀ་དཔེ་ལས།
དེ་ལ་གྲོང་དུ་འཇུག་པ་ནི། །
མདུན་དུ་དམིགས་པ་གསལ་བྱས་ལ། །
དབུགས་དང་སེམས་ནི་མ་ཡེངས་པར། །
གཏད་ན་ཤེས་པ་ཇེ་གསལ་འགྱུར། །
དེ་ལ་ཡུན་དུ་གོམས་བྱས་ནས། །
རང་གི་ཕུང་པོ་དོར་བྱས་ཏེ། །
བསོད་ནམས་ཅན་གྱི་ལུས་བླངས་ནས། །
སེམས་ཅན་དོན་ནི་མ་ལུས་བྱ། །
ཞེས་དང༌། ནཱ་རོ་པས།
རང་ལུས་དུས་ཀྱི་ཐབས་ལས་འདས། །
གཞན་ལུས་མཚན་ལྡན་རྟེན་གྱི་ཡུལ། །
བར་ན་ཡིག་འབྲུ་རླུང་གི་རྟ། །
རྟེན་འབྲེལ་རླུང་གི་འཁོར་ལོ་ཡིས། །
རང་ལུས་ཁང་སྟོང་བཞིན་དུ་དོར། །
གཞན་ལུས་སྤྲུལ་སྐུའི་ངོ་བོ་ཅན། །
མིང་ཡང་གྲོང་འཇུག་གི་གདམས་ངག་ཟེར། །
ཞེས་པ་ལྟར་རོ། །དགོས་པ་ནི་རང་ལུས་ལ་བརྟེན་ནས་དོན་གཉིས་སྒྲུབ་པའི་ནུས་པ་མེད་པ་ན་གཞན་ལུས་ཁྱད་པར་ཅན་ལ་ཞུགས་ནས་དོན་སྒྲུབ་པའི་ཆེད་དུ་བྱ་བར་བཤད་དོ། །
གཉིས་པ་འོད་གསལ་ཕྱག་ཆེན་གྱི་རྫོགས་རིམ་ལ། འོད་གསལ་བསྒོམ་པའི་རྣམ་དབྱེ་དང༌། འོད་གསལ་བསྒོམ་ཚུལ་གཉིས་ཀྱི། དང་པོ་༼འོད་གསལ་བསྒོམ་པའི་རྣམ་དབྱེ་༽ནི།
རྒྱུད་སྡེ་རྣམས་ལས་འོད་གསལ་ལྷན་ཅིག་སྐྱེས་པ་ལ་བསྔགས་པ་བརྗོད་པ་ཤིན་ཏུ་མང་ཞིང༌། ཁྱད་པར་དུ་འདི་ཉིད་སྔགས་དང་ལྷ་ལ་སོགས་པ་ཆོས་ཐམས་ཅད་ཀྱི་བདག་ཉིད་དུ་བཤད་དེ། བརྟག་གཉིས་ལས། སྤྲོས་པ་མེད་པའི་རང་བཞིན་ལ། །སྔགས་དང་ལྷ་ནི་ཡང་དག་གནས། །ཞེས་དང༌། དེ་ནི་སྔགས་བཟླས་དེ་དཀའ་ཐུབ་དང་དེ་སྦྱིན་སྲེག །དེ་ནི་དཀྱིལ་འཁོར་ཅན་དང་དེ་ནི་དཀྱིལ་འཁོར་ཉིད། །ཅེས་སོ། །མདོ་རྒྱུད་ཐམས་ཅད་འདི་ཉིད་རྟོགས་པ་ལ་སྦྱོར་བའི་ཕྱིར་གསུངས་པར་བཤད་དེ། རིམ་ལྔར།
སྣ་ཚོགས་མདོ་དང་རྒྱུད་རྣམས་སུ། །
དེ་ཉིད་གང་ཞིག་ཉེར་བསྟན་པ། །
ཐམས་ཅད་སྟོང་པ་འདི་ཉིད་ལས། །
དེར་ནི་གཞན་དག་མ་གསུངས་སོ། །
ཞེས་སོ། །འདི་ཐོབ་ན་ཕྱིར་མི་ལྡོག་པ་ཐོབ་ཅིང་ཚེ་འདི་ཉིད་ལ་མཆོག་འགྲུབ་པར་བཤད་དེ། རིམ་ལྔར།
མངོན་རྫོགས་བྱང་ཆུབ་ལེགས་ཐོབ་ནས། །
དག་པའི་གནས་ནི་ཉེ་བར་རྟོགས། །
ཕྱིར་མི་ལྡོག་པ་སྐྱེ་བ་འདིར། །
སངས་རྒྱས་ཞིང་དུ་ཐམས་ཅད་མཁྱེན། །
ཞེས་སོ། །དེ་ཡང་སྤྱིར་འོད་གསལ་ལ་གཞི་ལམ་འབྲས་བུའི་འོད་གསལ་གསུམ་ལས། གནས་ལུགས་ཀྱི་འོད་གསལ་དང་གཉིད་ཀྱི་འོད་གསལ་དང་འཆི་བའི་འོད་གསལ་རྣམས་ལམ་བསྒོམས་མ་བསྒོམ་ཐམས་ཅད་ལ་ངོ་ཤེས་རུང་མ་ཤེས་རུང་ངེས་པར་འཆར་བས་གཞིའི་འོད་གསལ་ཡིན་ཞིང༌། ལམ་གྱི་འོད་གསལ་ལ་ཆོས་ཐམས་ཅད་སྐྱེ་མེད་སྟོང་པ་ཉིད་དུ་རྟོགས་པའི་ལྟ་བ་ནི་སྤྱི་དོན་གྱི་འོད་གསལ་དང༌། རླུང་དབུ་མར་ཐིམ་པའི་སྟོང་པ་བཞི་པའི་འོད་གསལ་ལམ་དགའ་བ་བཞི་པའི་ལྷན་སྐྱེས་མྱོང་ཐོག་ཏུ་རང་ངོ་ཤེས་པ་སྦས་དོན་གྱི་འོད་གསལ་ཡིན་ལ། དེ་ལའང་ཡུལ་ཡུལ་ཅན་གྱི་གཉིས་སྣང་དང་བཅས་པའི་སྟོང་པ་བཞི་པའམ་ལྷན་སྐྱེས་ནི་དཔེའི་འོད་གསལ་དང༌། ཡུལ་ཡུལ་ཅན་གཉིས་སུ་མེད་པའི་སྟོང་པ་བཞི་པའམ་ལྷན་སྐྱེས་ནི་དོན་གྱི་འོད་གསལ་དང༌། ནམ་མཁའ་གཡའ་དག་པ་ལྟར་གཉིས་སྣང་ཕྲ་མོའང་དག་ནས་ཆོས་ཉིད་རྣམ་པར་མི་རྟོག་པའི་ཡེ་ཤེས་མངོན་སུམ་དུ་གྱུར་པ་ནི་མཐར་ཐུག་གི་འོད་གསལ་དང༌། མི་སློབ་པའི་ཟུང་འཇུག་གི་འོད་གསལ་ནི་འབྲས་བུའི་འོད་གསལ་དུ་བཤད་དོ། །དེ་ལ་འདིར་བསྒྲུབ་བྱའི་འོད་གསལ་ནི་སྦས་དོན་གྱི་འོད་གསལ་ཡིན་ཡང་སྤྱི་དོན་གྱི་འོད་གསལ་སྔོན་དུ་ངེས་པར་བྱ་དགོས་ཏེ། མངོན་བརྗོད་ལས།
རང་བཞིན་བདག་མེད་ཆོས་རྣམས་ནི། །
ནམ་མཁའ་ལྟ་བུར་དྲི་མ་མེད། །
སྟོང་ཉིད་ཡེ་ཤེས་རྡོ་རྗེ་ཡི། །
སྟོང་ཉིད་རྟག་ཏུ་བསྒོམ་པར་བྱ། །
ཞེས་དང༌། བྱང་ཆུབ་སེམས་འགྲེལ་ལས།
གང་དག་སྟོང་ཉིད་མི་ཤེས་པ། །
དེ་དག་ཐར་པ་བརྟེན་མ་ཡིན། །
འགྲོ་དྲུག་སྲིད་པའི་བཙོན་རར་ནི། །
རྨོངས་པ་དེ་དག་འཁོར་བར་འགྱུར། །
ཞེས་པ་ལྟར་རོ། །མ་རྒྱུད་པ་དག་ནི་རྩ་རླུང་ཐིག་ལེ་ལས་སུ་རུང་བ་ན་རླུང་ཐིམ་པའི་དགའ་བ་བཞིའི་ཡེ་ཤེས་དང༌། ཁྱད་པར་ལྷན་སྐྱེས་ཡེ་ཤེས་བསྒོམ་པ་ལ་འོད་གསལ་ཕྱག་རྒྱ་ཆེན་པོའི་རྫོགས་རིམ་དུ་བཤད་དེ། སྡོམ་འབྱུང་དུ། བདེ་ཆེན་མངོན་པར་རྫོགས་བྱང་ཆུབ། །དེ་བཞིན་ཕྱག་རྒྱ་ཆེན་པོ་མཆོག །ཅེས་དང༌། གསང་བ་གྲུབ་པར།
རང་གིས་རིག་པའི་ལྷན་སྐྱེས་དེ། །
ཕྱག་རྒྱ་ཆེན་པོ་མཆོག་ཏུ་དགེ །
ཐ་མལ་ལུས་ལ་བརྟེན་ནས་གནས། །
ཤེས་རབ་ཆུང་བས་མཐོང་མི་འགྱུར། །
ཞེས་སོ། །དེ་ལ་རླུང་ཐིམ་པའི་དགའ་བ་བཞི་ནི་སྟོང་པ་བཞི་ཡིན་ཏེ། ཕྱག་ཆེན་ཐིག་ལེར།
གང་ཕྱིར་དགའ་བ་དེ་སྣང་བ། །
སྣང་བ་མཆེད་པ་མཆོག་ཏུ་བཤད། །
ཁྱད་དགའ་ཉེ་བར་ཐོབ་པར་ཤེས། །
ལྷན་ཅིག་སྐྱེས་ཏེ་འོད་གསལ་ལོ། །
ཞེས་སོ། །དེས་ན་ལྷན་སྐྱེས་དྲངས་པའི་མཐུས་རླུང་ཐིམ་ནས་འོད་གསལ་ངང་གིས་འཆར་ཏེ། དེ་ཁོ་ན་ཉིད་གྲུབ་པ་ལས། ལྷན་ཅིག་སྐྱེས་པའི་རླུང་རང་གི་གནས་སུ་གནས་པས་རྟོག་པའི་ཚོགས་ལས་གྲོལ་ཞིང༌། སྟོང་པ་ཉིད་ཀྱི་རང་བཞིན་གྱི་མཐུས་ཚིམ་པར་བྱེད་པ་ཅི་ཞིག་ལྟར་སྐྱེས་ཏེ། ཞེས་སོ། །ལྷན་སྐྱེས་འདྲེན་པའི་ཚེ་རིམ་པས་སྣོད་བཅུད་འོད་གསལ་དུ་བསྡུས་པའང་ཡོད་དེ། ཁྱད་པར་གསལ་བྱེད་དུ། གཏུམ་མོ་སྦར་བ་ལས་སྤྱི་བོའི་ཟླ་བ་ཞུ་ནས་འཁོར་ལོ་ཁྱབ་པའི་རིམ་པས། དགའ་བ་ལ་སོགས་པའི་དབྱེ་བའི་ཁྱད་པར་གྱིས། ལྷན་ཅིག་སྐྱེས་པའི་དགའ་བ་བྱུང་ནས་རྣམ་པར་རྟོག་པ་ཐམས་ཅད་སྤངས་ཏེ། དུས་གཅིག་ཏུ་དཀྱིལ་འཁོར་མི་དམིགས་པར་བསམ་ཞིང་རིམ་པས་སྟོང་པ་ཉིད་དུ་བསྡུ་བར་བྱའོ། །ཞེས་སོ། །
གཉིས་པ་༼འོད་གསལ་བསྒོམ་ཚུལ་༽ནི།
འོད་གསལ་བསྒོམ་པ་ལ་འཕགས་པ་ཡབ་སྲས་སྒྱུ་ལུས་དངོས་གྲུབ་དགོས་པར་བཞེད་ལ། རླུང་དབུ་མར་ཞུགས་གནས་ཐིམ་གསུམ་གྱི་ཉམས་མྱོང་ཐོན་པ་ཞིག་ནི་ངེས་པར་དགོས་ཏེ། དེ་ལས་གཞན་པས་ནི་སྦས་དོན་གྱི་འོད་གསལ་མཚན་ཉིད་པ་འདྲེན་མི་ནུས་སོ། །འོད་གསལ་བསྒོམ་ཚུལ་ལ་དུ་མ་ཞིག་ཡོད་ཀྱང༌། བསམ་གཏན་གཉིས་གང་རུང་གིས་སྣོད་བཅུད་བསྡུས་ནས་འོད་གསལ་དུ་འཇུག་ཚུལ་ཉིད་གྲུབ་ཆེན་གྱི་གཞུང་མཐའ་དག་ལས་འབྱུང་ངོ༌། །དེའི་ཚུལ་ལ་རིམ་ལྔ་ལས།
མན་ངག་ཐོབ་པའི་སློབ་མ་ཡིས། །
དེ་ནས་རྣལ་འབྱོར་རྣམ་གཉིས་བསླབ། །
རིལ་པོར་འཛིན་པའི་རིམ་པ་དང༌། །
རྗེས་སུ་གཞིག་པའི་རིམ་པ་འོ། །
ཞེས་རིལ་འཛིན་དང་རྗེས་གཞིག་གི་བསམ་གཏན་གཉིས་བཤད་པའི་རིལ་འཛིན་ནི། རང་སྒྱུ་མ་ལྟ་བུའི་སྐུ་སེམས་དཔའ་སུམ་བརྩེགས་ཅན་དུ་བསྒོམ་ལ། དེ་ནས་ཏིང་ངེ་འཛིན་སེམས་དཔའི་འོད་གསལ་གྱིས་ལུས་མགོ་མཇུག་གཉིས་ནས་རིམ་པས་ཡེ་ཤེས་སེམས་དཔའ་པ་ལ་བསྡུ། དེ་ཏིང་ངེ་འཛིན་སེམས་དཔའ་ལ་བསྡུ། དེ་ཡང་ཐིག་ལེ་དང་ནཱ་དའི་བར་བསྡུས་ཏེ། མཐར་ནཱ་དའང་མི་དམིགས་པའི་འོད་གསལ་ལ་སེམས་གཡོ་མེད་དུ་མཉམ་པར་འཇོག་པ་ཡིན་ལ། རྗེས་གཞིག་ནི་ཏིང་ངེ་འཛིན་སེམས་དཔའི་འོད་ཀྱིས་སྣོད་བཅུད་རྣམས་སྣང་བར་བྱས་ཏེ། སྣོད་ཀྱི་འཇིག་རྟེན་འོད་དུ་གྱུར་པ་བཅུད་ཀྱི་སེམས་ཅན་ལ་བསྡུ། དེ་འོད་དུ་གྱུར་པ་རང་ལ་བསྡུ། དེ་ནས་རིལ་འཛིན་ལྟར་བྱེད་ལ། གཉིས་ཀའང་དཔེར་ན་མེ་ལོང་ལ་ཧ་བཏབ་པའི་རླངས་པ་མཐའ་ནས་རིམ་གྱིས་ཐིམ་པ་ལྟར་འོད་གསལ་དུ་གཞུག་སྟེ། རིམ་ལྔ་ལས།
མགོ་བོ་ནས་ནི་རྐང་པའི་བར། །
ཇི་སྲིད་སྙིང་གར་ཕྱིན་གྱི་བར། །
རྣལ་འབྱོར་ཡང་དག་མཐའ་ལ་འཇུག །
རིལ་པོར་འཛིན་པ་ཞེས་བཤད་དོ། །
རྒྱུ་བ་དང་ནི་མི་རྒྱུ་ཉིད། །
དང་པོ་འོད་གསལ་བར་བྱས་ཏེ། །
ཕྱི་ནས་དེ་བཞིན་བདག་ཉིད་བྱེད། །
རྗེས་སུ་གཞིག་པའི་རིམ་པ་ཡིན། །
དབུགས་ཀྱི་རླུང་ནི་མེ་ལོང་ལ། །
ཇི་ལྟར་ཀུན་ཏུ་ཐིམ་གྱུར་པ། །
དེ་བཞིན་རྣལ་འབྱོར་ཡང་དག་མཐར། །
ཡང་དང་ཡང་དུ་འཇུག་པར་བྱེད། །
ཅེས་སོ། །དེ་ལྟ་བུའི་བསམ་གཏན་གཉིས་ཡང་ཡང་བསྒོམ་པ་ནི་སྙིང་གར་རླུང་དང་བྱང་སེམས་འདུ་བའི་གནད་ཤིན་ཏུ་ཟབ་པས། རིམ་བཞིན་ས་ཆུ་མེ་རླུང་རྣམ་པར་ཤེས་པ་རྣམས་ཐིམ་པའི་རྟགས་ལྔ་འཆར་ཏེ། གསང་འདུས་རྒྱུད་ཕྱི་མར།
སེམས་ནི་འགོག་པའི་རྡོ་རྗེར་འགྱུར། །
མཚན་མ་ཉེར་འཛིན་འབྱུང་བར་འགྱུར། །
མཚན་མའི་ཁམས་ནི་རྣམ་པ་ལྔར། །
བྱང་ཆུབ་རྡོ་རྗེས་གསུངས་པ་ཡིན། །
སྨིག་རྒྱུ་འདྲ་བ་དང་པོ་སྟེ། །
དུ་བ་ལྟ་བུ་གཉིས་པ་ཡིན། །
མཁའ་སྣང་འདྲ་བ་གསུམ་པ་ཡིན། །
མར་མེ་ལྟར་འབར་བཞི་པ་འོ། །
སྤྲིན་མེད་ནམ་མཁའ་ལྟ་བུ་ནི། །
རྟག་ཏུ་སྣང་བ་ལྔ་པ་འོ། །
ཞེས་དང༌། ལྭ་བ་པས་ཀྱང༌།
དང་པོ་རི་དྭགས་སྲེད་བཞིན་སྣང་བ་སྟེ། །
མཚན་མ་གཉིས་པ་དུད་ཁའི་རྣམ་པ་ཅན། །
གསུམ་པ་སྲིན་བུ་མེ་ཁྱེར་སྣང་འདྲ་བ། །
བཞི་པ་མར་མེ་འབར་བ་ལྟ་བུར་གསལ། །
མཚན་མ་ལྔ་པ་རྣམ་པར་མ་བརྟགས་པར། །
སྤྲིན་བྲལ་ནམ་མཁའ་ལྟ་བུར་སྣང་བ་ཡིན། །
དེ་ལྟ་བུ་ཡི་མཚན་མ་ཐོབ་ནས་ནི། །
ཕྱག་རྒྱ་ཆེན་པོ་ཐོབ་པར་འགྱུར་བ་ཡིན། །
ཞེས་སོ། །དེ་ནས་རིམ་གྱིས་སྟོང་པ་བཞི་འཆར་ཏེ། དེ་ཡང་ནམ་མཁའ་སྤྲིན་མེད་པ་ལ་ཟླ་འོད་ཤར་བ་ལྟ་བུའི་སྟོང་པའམ་སྣང་བ་དང༌། ཉི་འོད་ཤར་བ་ལྟ་བུའི་ཤིན་ཏུ་སྟོང་པའམ་མཆེད་པ་དང༌། མཚམས་ཀྱི་སྨག་གིས་ཁྱབ་པ་ལྟ་བུའི་སྟོང་པ་ཆེན་པོའམ་ཉེར་ཐོབ་དང༌། ནམ་མཁའ་སློང་བྱེད་ཀྱི་རྐྱེན་གསུམ་དང་བྲལ་བའི་ཐོ་རངས་ཀྱི་ནམ་མཁའ་ལྟ་བུའི་ཐམས་ཅད་སྟོང་པའམ་འོད་གསལ་རྣམས་འཆར་ཏེ། རིམ་ལྔ་ལས། མཚན་མོ་སྣང་བའི་ཆ་སྟེ་གསལ་བ་ཉི་མའི་ཟེར་འགྱེད་སྣང་བ་མཆེད་པ་ཡིན། །མཚམས་ནི་སྣང་བ་ཐོབ་པ་རང་གི་རང་བཞིན་རྣམས་ཀྱི་ལན་གཅིག་མིན་པར་འགྲོ། །མཚན་མིན་ཉིན་པར་མ་ཡིན་མཚམས་མིན་གང་ཞིག་རང་བཞིན་རྣམས་དང་རྣམ་བྲལ་བ། །དེ་ནི་བྱང་ཆུབ་སྐད་ཅིག་ཡིན་པར་བླ་མ་མཆོག་བཤད་རྣལ་འབྱོར་པ་ཉིད་ཡུལ། །ཞེས་སོ། །འདི་ཡང་དཔེའི་འོད་གསལ་གྱི་དུས་སུ་གཉིས་སྣང་མ་དག་པས་ནམ་མཁའ་གཡའ་དག་པ་ལྟ་བུའི་གཟུང་རྣམ་འཆར་ཡང༌། དོན་གྱི་འོད་གསལ་ཐོབ་པའི་ཚེ་སྤྲོས་པ་དག་པ་ལ་དེ་ལྟར་བཏགས་པ་ཙམ་སྟེ། སྡོམ་འབྱུང་ལས།
གང་གི་ཚེ་ན་དེ་ཉིད་རིག །
བསམ་པ་ཐམས་ཅད་བསམ་དུ་མེད། །
གང་དུ་བསམ་དུ་མེད་སེམས་པ། །
དེ་ནི་བསམ་གྱིས་མི་ཁྱབ་འགྱུར། །
ཞེས་དང༌། བསྡུས་པ་གསལ་བར།
རང་བཞིན་ཤེས་པའི་བསམ་གཏན་ལས། །
ཐབས་ལས་མ་བསྐྱེད་ཏིང་ངེ་འཛིན། །
རང་གསལ་ངོ་བོ་མི་རྟོག་པ། །
འོད་གསལ་དོན་དམ་རིམ་པ་འོ། །
ཞེས་པ་ལྟར་རོ། །འདི་ལ་བླ་མ་དག ཕྱི་ནང་གི་ཐབས་ལ་བརྟེན་ནས་རླུང་སྙིང་གར་ཐིམ་པའི་ཁྱད་པར་གྱི་སྟོང་པ་བཞི་པ་དོན་གྱི་འོད་གསལ་དུ་བསྐྱེད་ནུས་པ་འོད་གསལ་དངོས་དང༌། རང་གར་རླུང་ཐིམ་པ་ཙམ་གྱི་སྟོང་པ་བཞི་པ་དཔེའི་འོད་གསལ་ནི་འོད་གསལ་རྗེས་མཐུན་པར་བཞེད་དོ། །
གསུམ་པ་དབྱེར་མེད་ཟུང་འཇུག་གི་རྫོགས་རིམ་ལ། ཟུང་འཇུག་གི་རྣམ་དབྱེ་དང༌། ཟུང་འཇུག་བསྒོམ་ཚུལ་གཉིས་ཀྱི།
དང་པོ་༼ཟུང་འཇུག་གི་རྣམ་དབྱེ་༽ནི།
སྤྱིར་ཟུང་འཇུག་ལ་ཐབས་དམིགས་པ་མེད་པའི་སྙིང་རྗེ་དང་ཤེས་རབ་རྣམ་ཀུན་མཆོག་ལྡན་གྱི་སྟོང་པ་ཉིད་ཟུང་དུ་འཇུག་པ་ནི་ཐེག་པ་ཆེན་པོའི་ཐུན་མོང་བའི་ཟུང་འཇུག་ཡིན་ཏེ། ས་ར་ཧས།
སྙིང་རྗེ་དང་བྲལ་སྟོང་པ་ཉིད་ཞུགས་གང༌། །
དེས་ནི་ལམ་མཆོག་རྙེད་པ་མ་ཡིན་ནོ། །
འོན་ཏེ་སྙིང་རྗེ་འབའ་ཞིག་བསྒོམ་ན་ཡང༌། །
འཁོར་བ་འདིར་གནས་ཐར་པ་འཐོབ་མི་འགྱུར། །
གང་ཡང་གཉིས་པོ་སྦྱོར་བར་ནུས་པ་དེ། །
འཁོར་བར་མི་གནས་མྱ་ངན་འདས་མི་གནས། །
ཞེས་པ་ལྟར་རོ། །ཐུན་མོང་མ་ཡིན་པའི་ཟུང་འཇུག་ལ་མ་རྒྱུད་དག་ལས། ཐབས་ལྷན་སྐྱེས་ཀྱི་བདེ་བ་དང་ཤེས་རབ་འོད་གསལ་གྱི་སྟོང་ཉིད་དབྱེར་མེད་པའི་ཟུང་འཇུག་བཤད་དེ། སྡོམ་འབྱུང་ལས།
ཤེས་རབ་ཐབས་ནི་མཉམ་སྦྱོར་བས། །
རྫོགས་པའི་བྱང་ཆུབ་སྒྲུབ་བྱེད་པ། །
དེ་ཉིད་ལ་ནི་བླ་མེད་པའི། །
སངས་རྒྱས་ཀུན་རྣམས་རབ་ཏུ་བཞུགས། །
དབྱེར་མེད་རྣམ་པར་ཡང་དག་རིག །
གང་གི་གནས་པ་རྡོ་རྗེ་སེམས། །
ཇི་སྲིད་རྫོགས་བྱང་ཆུབ་པར་འགྱུར། །
ཞེས་སོ། །དེ་ཡང་ཡུལ་སྟོང་ཉིད་དང་ཡུལ་ཅན་བདེ་བ་ཆེན་པོ་གཉིས་ཆུ་དང་འོ་མ་འདྲེས་པ་ལྟར་རོ་གཅིག་ཏུ་གྱུར་པ་ལ་ཟུང་འཇུག་ཅེས་བྱ་སྟེ། སཾ་བུ་ཏྲིར།
ཆུ་དང་འོ་མ་འདྲེས་པ་བཞིན། །
གཉིས་མེད་རྣམ་པའི་སྦྱོར་བ་ཡིས། །
གཉིས་པོ་འདུས་པ་གང་ཡིན་པ། །
ཤེས་རབ་ཐབས་ཤེས་བྱ་བར་གྲགས། །
ཞེས་སོ། །གཞན་ཡང་སློབ་དཔོན་ཀླུ་སྒྲུབ་ཀྱིས། འཁོར་བ་དང་ནི་མྱ་ངན་འདས། །རྟོག་པ་གཉིས་པོ་སྤངས་པ་ན། །གང་དུ་དངོས་པོ་གཅིག་གྱུར་པ། །དེ་ནི་ཟུང་འཇུག་ཐོབ་པ་འོ། །ཞེས་པ་ལ་སོགས་པའི་ཟུང་འཇུག་ཉེར་གཅིག་བཤད་དོ། །འོན་ཀྱང་སྐབས་འདིའི་ཟུང་འཇུག་ནི་གྲུབ་ཆེན་མཐའ་དག་གིས་བདེན་གཉིས་ཟུང་དུ་འཇུག་པ་ལ་བཤད་དེ། རིམ་ལྔ་ལས།
ཀུན་རྫོབ་དང་ནི་དོན་དམ་དག །
སོ་སོའི་ཆ་ནི་ཤེས་གྱུར་པས། །
གང་དུ་ཡང་དག་འདྲེས་གྱུར་པ། །
ཟུང་དུ་འཇུག་པར་དེ་བཤད་དོ། །
ཞེས་པ་ལྟར་རོ། །དེ་ཡང་ཀུན་རྫོབ་བདེན་པ་ནི་ལུས་རང་བྱིན་བརླབས་ཀྱིས་སྒྱུ་མའི་སྐུར་སྣང་བ་དང༌། དོན་དམ་བདེན་པ་ནི་སེམས་འོད་གསལ་བའི་དེ་ཁོ་ན་ཉིད་ལ་ཞུགས་པ་ཡིན་ལ། ཟུང་དུ་འཇུག་པ་ནི་དེ་གཉིས་གཅིག་ཡོད་པའི་ཚེ་ཅིག་ཤོས་མེད་པ་ལྟ་བུའི་རེས་འཇོག་པ་མིན་པར་གཅིག་ཏུ་ཚོགས་པ་ལ་བྱ་སྟེ། རིམ་ལྔ་ལས།
དེ་ཉིད་ཤེས་པས་རིམ་པ་བཞིན། །
རང་བྱིན་རླབས་དང་འོད་གསལ་ཤེས། །
དེ་དག་ཁོ་ན་འདུས་པ་གང༌། །
འདི་ནི་ཟུང་འཇུག་རིམ་པ་འོ། །
ཞེས་དང༌། ཀླུ་བྱང་གིས་ཀྱང༌།
རྣམ་པར་རྟོག་མེད་ཟབ་པ་སྟེ། །
རྒྱ་ཆེ་སངས་རྒྱས་རྣམས་ཀྱི་སྐུ། །
འདི་ནི་བདེན་པ་གཉིས་སུ་བཤད། །
ཀུན་རྫོབ་དང་ནི་དམ་པའི་དོན། །
ཕྱེ་སྟེ་སོ་སོར་ཤེས་ནས་སུ། །
དེ་ནས་གཅིག་ཏུ་འདྲེས་བྱས་པའི། །
ཟག་མེད་གོ་འཕང་བསྒོམ་པར་བྱ། །
ཞེས་སོ། །འདི་ལ་ཡང་རིམ་ལྔར།
ཟུང་འཇུག་གོ་འཕང་ལ་གནས་པའི། །
སློབ་བཞིན་པ་ཡི་རྣལ་འབྱོར་ཆེ། །
ཟུང་དུ་འཇུག་པ་བསྒོམས་གྱུར་པས། །
སྤྱོད་པའང་དེ་དང་གཉིས་སུ་མེད། །
ཅེས་སློབ་པའི་ཟུང་འཇུག་དང༌། ཟུང་འཇུག་ཏིང་འཛིན་ལ་གནས་ནས། །སླར་ཞིང་གང་ལའང་མི་སློབ་བོ། །ཞེས་མི་སློབ་པའི་ཟུང་འཇུག་གཉིས་བཤད་པ་ལས། སྔ་མ་ནི་སྟོང་པ་གསུམ་གྱི་ལུགས་འབྱུང་ལྡོག་གི་འགྲོ་འོང་དང་བཅས་ཏེ་ལམ་ལ་གོམས་པར་བསླབ་དགོས་པའི་ཟུང་འཇུག་དང༌། ཕྱི་མ་ནི་སྟོང་པ་གསུམ་གྱི་ལུགས་འབྱུང་ལྡོག་དང་བྲལ་ནས་ལམ་ལ་བསླབ་ཏུ་མེད་པའི་ཟུང་འཇུག་ལ་བཤད་དོ། །
གཉིས་པ་༼ཟུང་འཇུག་བསྒོམ་ཚུལ་༽ནི།
སྣོད་བཅུད་རྣམས་རིམ་གྱིས་བསྡུས་ཏེ་སྟོང་པ་བཞི་དྲངས་པའི་འོད་གསལ་གྱི་ངང་ནས་སྒྱུ་མའི་སྐུར་ལྡང་བ་སྟེ། མར་མེ་མཛད་ཀྱིས། སེམས་དེ་ཡང་རྣམ་པར་ཤེས་པ་གསུམ་དང་བྲལ་བའི་འོད་གསལ་བ་ལ་གཞག་གོ །གཉིས་མེད་ཀྱི་ཟུང་འཇུག་ནི་དེ་ལྟར་བསམ་གྱིས་མི་ཁྱབ་པ་འོད་གསལ་གྱི་ངང་ལས་སྒྱུ་མའི་སྐུར་ལངས་པ་མི་གཟུངས་ཐོབ་པ་སྟེ། སྒྱུ་མ་ལྟ་བུའི་ལྷའི་སྐུའི་དྲན་པ་ཐོབ་པས་སོ། །ཞེས་སོ། །དེ་ཡང་འོད་གསལ་གྱི་ངང་ནས་རླུང་སེམས་ཙམ་ལས་བདག་བྱིན་རླབས་ཀྱི་རིམ་པས་འབྱུང་བ་ནི། དཔེར་ན་ཆུ་ལས་ཉ་ལྡང་བ་ལྟ་བུ་ཡིན་ཏེ། རིམ་ལྔ་ལས།
རང་བཞིན་བཅས་འོང་དེ་དང་དེ། །
རྣམ་ཤེས་རླུང་དང་ལྡན་པ་ཡི། །
བདག་བྱིན་བརླབ་པའི་རིམ་གྱིས་ཀྱང༌། །
སེམས་ཅན་དོན་དུའང་ལན་འགའ་འགྱུར། །
ཇི་ལྟར་དང་བའི་ཆུ་ཀླུང་ལས། །
ཉ་དག་མྱུར་དུ་ལྡང་བར་འགྱུར། །
དེ་བཞིན་ཐམས་ཅད་སྟོང་གསལ་ལས། །
སྒྱུ་འཕྲུལ་དྲ་བ་འབྱུང་བར་བཤད། །
ཅེས་སོ། །འདི་ནི་སྟོང་པ་རྣམས་རིམ་གྱིས་ཐིམ་ནས་འོད་གསལ་གཅིག་ཏུ་སོང་བའི་ཡེ་ཤེས་དང༌། དེའི་བཞོན་པའི་རླུང་ཁམས་ཕྲ་བ་དང་ལྷན་ཅིག་པ་ལས་བྱུང་བ། གྲིབ་མ་དང་འདྲ་བར་གཅད་དུ་མེད་པ་གང་གིས་ཀྱང་གཞིག་ཏུ་མེད་པའི་རྡོ་རྗེའི་སྐུ་རྡོ་རྗེ་འཆང་ཆེན་པོའི་ངོ་བོ་ཉིད་དུ་བཤད་དེ། སྤྱོད་བསྡུས་ལས། དེ་བས་ན་སྟོང་པ་ཉིད་བཞི་གཅིག་ཏུ་གྱུར་པའི་སྣང་བའི་ཚོགས་ནམ་མཁའ་ལྟ་བུས་འཇིག་རྟེན་གྱི་ཁམས་ཐམས་ཅད་སྣང་བར་བྱས་ཏེ། ཁམས་ཕྲ་བ་དང་ལྷན་ཅིག་པ་གྲིབ་མ་དང་འདྲ་བར་གཅད་དུ་མེད་པ་དང་གཞིག་ཏུ་མེད་པའི་རྡོ་རྗེའི་སྐུའི་ངོ་བོ་ཉིད། འཕོ་བ་མེད་ཅིང་ཟག་པ་མེད་པས་ཉོན་མོངས་པའི་བག་ཆགས་ཐམས་ཅད་ལས་རྣམ་པར་གྲོལ་བ། འདོད་པ་ཙམ་གྱིས་དབང་ཕྱུག་ཏུ་གྱུར་བ་ཐོབ་པ། ཆུ་ལས་ཉ་ལྟ་བུའམ་མྱུར་བར་གཉིད་ལོག་ཅིང་སད་པ་བཞིན་དུ། མཆོག་ཏུ་དགའ་བའི་ལུས་ཀྱི་ངོ་བོ་ཉིད་ཀྱི་གཟུགས་འབྱུང་བར་གྱུར་པའི་གཟུགས་ཀྱི་བདག་ཉིད་ཅན་གྱི་མིང་ནི་རྡོ་རྗེ་འཆང་ཆེན་པོ་ཞེས་བྱའོ། །ཞེས་པ་ལྟར་རོ། །
འོ་ན་རླུང་ཐིམ་པའི་སྟོང་པ་ལས་རླུང་སེམས་ཙམ་གྱི་སྒྱུ་ལུས་སུ་ལྡང་འཇུག་བྱེད་པ་དང་འདི་གཉིས་ཀྱི་ཁྱད་པར་ཅི་ལྟ་བུ་སྙམ་ན། ཁྱད་པར་ཤིན་ཏུ་ཆེ་སྟེ། རླུང་ཐིམ་པའི་སྟོང་པ་ལས་རླུང་སེམས་ཙམ་གྱི་ལུས་སུ་ལྡང་བ་ནི་སྒྱུ་ལུས་རྐྱང་པ་ཡིན་ཞིང༌། སྒྱུ་ལུས་ཀྱི་སྣོད་བཅུད་བསྡུས་པའི་འོད་གསལ་དུ་མཉམ་པར་འཇོག་པའང་འོད་གསལ་རྐྱང་པ་ཡིན་པས་དེ་གཉིས་ཀ་རེས་འཇོག་པ་ཡིན་ལ། འདིར་འོད་གསལ་གྱི་ངང་ནས་སྒྱུ་མའི་སྐུར་ལངས་པ་ནི་སེམས་འོད་གསལ་གྱི་ངོ་བོར་གནས་པ་དང༌། ལུས་སྒྱུ་མའི་སྐུར་སྣང་བ་གཉིས་དུས་གཅིག་ཏུ་ཚོགས་དགོས་པས་སོ། །དེ་ལྟར་ཡང༌། གང་དུ་ཡང་དག་འདྲེས་གྱུར་པ། །ཞེས་དང༌། དེ་དག་ཁོ་ན་འདུས་པ་གང༌། །ཞེས་སོ། །འདི་ལ་ཡང་བླ་མ་དག དོན་གྱི་འོད་གསལ་གྱི་ངང་ནས་སྒྱུ་མའི་སྐུར་ལངས་པ་ཟུང་འཇུག་དངོས་དང༌། དཔེའི་འོད་གསལ་གྱི་ངང་ནས་སྒྱུ་མའི་སྐུར་ལངས་པ་ཟུང་འཇུག་རྗེས་མཐུན་པར་བཞེད་དོ། །
གསུམ་པ་ལམ་ལ་བོགས་དབྱུང་བའི་སྤྱོད་པ་ལ། སྤྱོད་པའི་དུས་དང་གང་ཟག་བཤད་པ། སྤྱོད་པ་སྤྱད་པའི་རྣམ་གཞག་སྤྱིར་བསྟན་པ། ཧེ་རུ་ཀའི་སྤྱོད་པ་བྱེ་བྲག་ཏུ་བཤད་པ་གསུམ་གྱི། དང་པོ་༼སྤྱོད་པའི་དུས་དང་གང་ཟག་བཤད་པ་༽ནི།
སྤྱིར་སྟོན་པས་གདུལ་བྱ་དམན་པ་ལ་མོས་པ་ལ་ཆགས་བྲལ་གྱི་སྤྱོད་པ་དང༌། རྒྱ་ཆེ་བ་ལ་མོས་པ་ལ་ས་དང་ཕ་རོལ་ཏུ་ཕྱིན་པའི་སྤྱོད་པ་དང༌། ཟབ་པ་ལ་མོས་པ་ལ་འདོད་ཆགས་ཀྱི་སྤྱོད་པ་གསུམ་གསུངས་པ་ལས། སྔགས་ཀྱི་སྤྱོད་པ་ནི་ཕྱི་མ་ཡིན་ལ། དེ་ཡང་ལམ་བསྒོམ་པའི་སྣོད་རུང་དུ་བྱ་བའི་ཕྱིར་སྤྱོད་པ་ནི་སྨིན་བྱེད་དབང་གི་སྐབས་སུ་སྤྱོད་པ་དང༌། ལམ་མ་སྐྱེས་པ་བསྐྱེད་བའི་ཕྱིར་སྤྱོད་པ་ནི་ལམ་དང་པོར་སྒོམ་པ་ནས་མཆོག་མ་ཐོབ་ཀྱི་བར་དུ་སྤྱོད་པ་དང༌། སྐྱེས་པ་བོགས་དབྱུང་བའི་ཕྱིར་སྤྱོད་པ་ནི་རིམ་གཉིས་ཀྱི་རྟོགས་པ་མཐའ་དག་གོང་འཕེལ་དུ་བྱ་བའི་ཕྱིར་སྤྱོད་པ་ཡིན་ནོ། །དེ་ལ་འདིར་བོགས་དབྱུང་གི་སྤྱོད་པ་སྤྱད་པ་ལ་ནི་དྲོད་འཐོབ་དགོས་ཏེ། བརྟག་གཉིས་ལས།
ཅུང་ཟད་དྲོད་ནི་ཐོབ་པ་ན། །
གལ་ཏེ་སྤྱོད་པ་བྱེད་འདོད་པས། །
གལ་ཏེ་འགྲུབ་འགྱུར་འདོད་ཡོད་ན། །
འདིས་ནི་སྤྱོད་པ་སྤྱད་པ་ཉིད། །
ཅེས་སོ། །དེ་ལ་དྲོད་ནི་དེ་ཉིད་ལས།
འཇིགས་སྨྱོ་དེ་བཞིན་སྡུག་བསྔལ་དང༌། །
མྱ་ངན་གདུང་བ་འཚེ་བ་དང༌། །
འདོད་ཆགས་ཞེ་སྡང་གཏི་མུག་ཆེས། །
སྒྲུབ་པ་པོ་ཉིད་ཉོན་མི་མོངས། །
ཕན་དང་གནོད་པའི་འབྲས་འབྱུང་བར། །
དེ་ལྟར་ངེས་པར་ཤེས་ནས་ནི། །
ཞེས་གསུངས་པ་ལ་བླ་མ་དག འཇིགས་པ་དང་སྡུག་བསྔལ་བ་སོགས་ཀྱི་རྣམ་རྟོག་ཆུང་ངུས་སེམས་མི་གཡེང་བ་དྲོད་ཆུང་ངུ་དང༌། དུག་གསུམ་གྱི་རྣམ་རྟོག་ཆེན་པོས་སེམས་ཉོན་མོངས་པར་མི་འགྱུར་བ་དྲོད་འབྲིང་དང༌། གདུལ་བྱ་ཚར་གཅོད་དང་རྗེས་འཛིན་གྱི་ལས་གྲུབ་པ་དྲོད་ཆེན་པོར་འཆད་དོ། །གཞན་ཡང་ཁྱིམ་པ་ལྟ་བུས་ནི་ལམ་དང་པོར་སྒོམ་པ་ནས་བཟུང་སྟེ་འདོད་ཆགས་ཀྱི་སྤྱོད་པ་བྱ་བ་མི་འགལ་ཏེ། མངོན་བྱང་ལས།
འདོད་པ་ལྔ་ནི་ཡོངས་སྤངས་ནས། །
དཀའ་ཐུབ་ཀྱིས་ཀྱང་མ་གདུངས་པས། །
རྣལ་འབྱོར་རྒྱུད་ཀྱི་རྗེས་འབྲངས་ལ། །
བདེ་བས་བྱང་ཆུབ་བསྒྲུབ་པར་བྱ། །
ཞེས་དང༌། གཞན་ཡང་རིམ་པ་དང་པོ་སྒོམ་པའི་སྐབས་སུ་རྗེས་ཆགས་ཀྱི་རྣལ་འབྱོར་གསུངས་པ་ལྟར་རོ། །སྒྲུབ་པ་པོ་སྡོམ་བརྩོན་གྱིས་ཀྱང་ཚེ་འདིར་མཆོག་སྒྲུབ་པ་ལ་དུས་ཚོད་དང་འབྲེལ་བའི་སྤྱོད་པ་ངེས་པར་སྦྱང་དགོས་ཏེ། རིམ་ལྔ་ལས།
རང་བཞིན་སྣང་བའི་དབྱེ་ཤེས་ཤིང༌། །
དེ་ཉིད་བཞི་པ་ལ་བརྟེན་ལ། །
གང་ཞིག་རྣམ་གསུམ་ལ་མི་སློབ། །
དེས་ནི་འབྲས་བུ་མྱུར་ཐོབ་མིན། །
ཞེས་དང༌། བརྟག་གཉིས་སུ། དངོས་གྲུབ་མཚན་ཉིད་མི་ཕྱེད་པ། །ཕྱག་རྒྱའི་རྣལ་འབྱོར་པ་ཡིས་འགྲུབ། །ཅེས་སོ། །
སྤྱོད་པ་བྱེད་པའི་དུས་ནི།
བསྐྱེད་རིམ་པས་བསྐྱེད་རིམ་མཐར་ཕྱིན་ནས་ཐུན་མོང་བའི་དངོས་གྲུབ་ཆེན་པོ་སྒྲུབ་པའི་སྐབས་དང༌། རྫོགས་རིམ་པས་རླུང་སེམས་ལས་སུ་རུང་ནས་སྒྱུ་ལུས་དངོས་གཞི་སྒྲུབ་པའི་སྐབས་དང༌། དཔེའི་འོད་གསལ་ལ་གོམས་ནས་དོན་གྱི་འོད་གསལ་བསྐྱེད་པའི་སྐབས་དང༌། སློབ་པའི་ཟུང་འཇུག་ཐོབ་ནས་མི་སློབ་པའི་ཟུང་འཇུག་སྒྲུབ་པའི་སྐབས་རྣམས་ཡིན་ནོ། །སྐབས་དང་མ་འབྲེལ་བར་བག་མེད་དུ་སྤྱད་པའི་ཉེས་པ་ནི། ཧེ་རུ་ཀ་མངོན་འབྱུང་ལས།
རྣལ་འབྱོར་མེད་པར་རྣལ་འབྱོར་ཆོས། །
ཕྱག་རྒྱ་ལ་ནི་བགྲོད་གྱུར་དང༌། །
ཡེ་ཤེས་མེད་པར་ཡེ་ཤེས་ཚུལ། །
དམྱལ་བར་འགྲོ་བར་ཐེ་ཚོམ་མེད། །
ཅེས་དང༌། དེ་ཁོ་ན་ཉིད་གྲུབ་པ་ལས།
དེ་ཉིད་དེ་ཉིད་ཀྱིས་ཤེས་ནས། །
གང་ཞིག་ལྷ་མོ་ལ་བརྟེན་པ། །
དེ་འགྲུབ་འགྱུར་གྱི་གཞན་དུ་ནི། །
དམྱལ་བ་ཆེན་པོར་ལྟུང་བར་འགྱུར། །
ཞེས་སོ། །ཚུལ་བཞིན་དུ་སྤྱད་པའི་ཕན་ཡོན་ནི། དུས་འཁོར་རྩ་རྒྱུད་ལས།
གདོལ་པ་སྨིག་མ་མཁན་ལ་སོགས། །
མཚམས་མེད་ལྔ་ནི་བྱེད་པ་རྣམས། །
སྔགས་ཀྱི་སྤྱོད་པ་རྗེས་སྤྱད་ན། །
སྐྱེ་འདི་ཉིད་ལ་སངས་རྒྱས་འགྱུར། །
ཞེས་དང༌། བརྟག་གཉིས་སུ། སྤྱོད་པ་ཕ་རོལ་ཕྱིན་མཆོག་ཉིད། །གང་གི་དངོས་གྲུབ་མཐར་འགྲོ་བ། །ཞེས་སོ། །
གཉིས་པ་༼སྤྱོད་པ་སྤྱད་པའི་རྣམ་གཞག་སྤྱིར་བསྟན་པ་༽ནི།
མཉམ་སྦྱོར་དང་གསང་འདུས་ཀྱི་སྐོར་ལས། སྤྲོས་བཅས་ཀྱི་སྤྱོད་པ་སྤྲོས་མེད་ཀྱི་སྤྱོད་པ་ཤིན་ཏུ་སྤྲོས་མེད་ཀྱི་སྤྱོད་པ་གསུམ་བཤད་པའི། སྤྲོས་བཅས་ནི། ཡིད་དང་མཐུན་པའི་གནས་སུ་སོ་ཕག་ལས་བྱས་པའི་ལྷ་ཁང་སུམ་བརྩེགས་གྲུ་བཞི་སྒོ་བཞི་རྟ་བབས་དང་བཅས་པའི་འོག་ཁང་དུ་ཚང་མང་དང་བར་དུ་མཆོད་པའི་ཡོ་བྱད་རྣམས་བཞག སྟེང་ཁང་དུ་དཀྱིལ་འཁོར་གྱི་ལྷ་གྲངས་དང་མཉམ་པའི་རྣལ་འབྱོར་ཕོ་མོ་འབག་དང་བཅས་པས་ལྷ་སོ་སོའི་ཆོས་སུ་ཞུགས་ཏེ་ཚོགས་ཀྱི་དཀྱིལ་འཁོར་ལ་གནས་ནས། ཏིང་ངེ་འཛིན་གསུམ་གྱིས་བསྒྲུབ་ཅིང་གླུ་གར་དང་བརྡའི་ལན་ལ་སོགས་པའི་སྤྲོས་པ་རྒྱ་ཆེན་པོ་ཞག་རེ་ལ་དུས་བཞིར་བྱེད་ཅིང་འདོད་ཡོན་ལ་སྤྱོད་པའི་སྒོ་ནས་རྣལ་འབྱོར་ལ་བོགས་འབྱིན་པའོ། །སྤྲོས་མེད་ནི། གཞན་སྔ་མ་དང་འདྲ་བ་ལས་གླུ་གར་ལ་སོགས་པའི་སྤྲོས་པ་རྣམས་བཞག་ནས་སྤྱོད་པ་སྟེ། དེ་ལ་ཡང་རྒྱས་པ་དཀྱིལ་འཁོར་པའི་ལྷ་གྲངས་དང་མཉམ་པ་དང་འབྲིང་ལས་ཀྱི་ཕྱག་རྒྱ་ལྔ་དང་བསྡུས་པ་ཕྱག་རྒྱ་གཅིག་ལ་བརྟེན་པའོ། །ཤིན་ཏུ་སྤྲོས་མེད་ནི། བཟང་བཏུང་དང་བཤང་གཅི་འདོར་བའི་སྐབས་མ་གཏོགས་པར་ཡེ་ཤེས་ཀྱི་ཕྱག་རྒྱ་ལ་བརྟེན་ནས་དུས་རྟག་ཏུ་སྤྱོད་པའོ། །
སྤྲོས་པ་དེ་དག་གི་དགོས་པ་ནི། ལྷའི་རྣམ་པ་དང་བདེ་བ་ཆེན་པོ་ལས་ཡིད་གཞན་དུ་མི་གཡོ་བ་དང་བདེ་སྟོང་གི་ཡེ་ཤེས་འཕེལ་བའི་དོན་དུ་ཡིན་ཏེ། སྤྱོད་པ་དེ་དག་ཟླ་བ་དྲུག་གམ་གསུམ་མམ་གཅིག་གིས་དགོས་པར་འགྲུབ་པར་བཤད་དོ། །གཞུང་གཞན་དག་དུ་སྤྲོས་བཅས་ལ་སོགས་པའི་སྤྱོད་པ་གསུམ་བཤད་པ་ནི་འདི་དང་གནད་མི་འདྲའོ། །གཞན་ཡང་སཾ་བུ་ཏྲིར། ཨ་ཝ་དྷཱུ་ཏིའི་སྤྱོད་པ་ཀུན་བཟང་གི་སྤྱོད་པ་རིག་པ་བརྟུལ་ཞུགས་ཀྱི་སྤྱོད་པ་ཕྱོགས་ལས་རྣམ་རྒྱལ་གྱི་སྤྱོད་པ་བཞི་བསྟན་པ་ལ། ཁ་ཅིག་ཨ་བ་དྷཱུ་ཏི་དང་ཀུན་བཟང་གཉིས་སུ་བྱེད་ཅིང༌། དེའི་སྔ་མ་ལ་ཀུན་འདར་གྱི་སྤྱོད་པ་དང་རྒྱལ་པོ་གཞོན་ནུའི་སྤྱོད་པ་དང་གསང་སྤྱོད་ཅེས་དང༌། ཕྱི་མ་ལ་ཕྱོགས་ལས་རྣམ་རྒྱལ་དང་རྒྱལ་ཚབ་ཆེན་པོ་དང་ཚོགས་བདག་ཆེན་པོའི་སྤྱོད་པ་ཞེས་འཆད་དོ། །མཉམ་སྦྱོར་ནས། ལས་དང་པོ་བའི་སྤྱོད་པ་དང་ཅུང་ཟད་ཡེ་ཤེས་ལ་དབང་བའི་སྤྱོད་པ་དང་ཡེ་ཤེས་ལ་ཆེར་དབང་བའི་སྤྱོད་པ་དང་རྣམ་གྲོལ་གྱི་སྤྱོད་པ་བཞི་གསུངས་པ་དང༌། བདེ་མཆོག་དང་གྲུབ་སྙིང་གི་སྐོར་ནས། ཀུན་ཏུ་བཟང་པོའི་སྤྱོད་པ་གསང་སྤྱོད་སྦས་པའི་སྤྱོད་པ་རིག་པ་བརྟུལ་ཞུགས་ཀྱི་སྤྱོད་པ་ཕྱོགས་ལས་རྣམ་རྒྱལ་གྱི་སྤྱོད་པ་བཞི་གསུངས་པ་དང༌། སཾ་བུ་ཏྲི་ལས་གསུངས་པ་རྣམས་གནད་ཕལ་ཆེར་འདྲ་ཡང་སྤྱོད་པའི་མིང་དང་སྤྱོད་ཚུལ་གྱི་ཁྱད་པར་འགའ་ཞིག་ཡོད་དོ། །འོན་ཀྱང་བླ་མ་དག་ལས་དང་པོ་པའི་དུས་སུ་ཀུན་ཏུ་བཟང་པོའི་སྤྱོད་པ་ཞེས་པ་ཐུན་མོང་དང་ཐུན་མོང་མ་ཡིན་པའི་དམ་ཚིག་དང་སྡོམ་པ་ཚུལ་བཞིན་དུ་བསྲུང་ཞིང་ཁྱིམ་པ་དང་རབ་བྱུང་གང་ཡིན་ཡང་སོ་སོའི་ཁ་ན་མ་ཐོ་བ་མེད་པར་ལམ་བསྒོམ་པ་ལ་བརྩོན་པར་བྱ་བ་སྟེ། འདི་ནི་རྫོགས་རིམ་གྱི་མཉམ་བཞག་ལ་དྲོད་རྟགས་མ་ཐོབ་ཀྱི་བར་དུ་བྱ་བར་བཞེད། ཅུང་ཟད་ཡེ་ཤེས་ལ་དབང་བའི་དུས་སུ་གསང་སྤྱོད་སྦས་པའི་སྤྱོད་པ་ཞེས་བྱ་བ་དངོས་སུ་རྣལ་འབྱོར་པའི་བྱ་བ་མི་བྱ་བར་ཁ་ན་མ་ཐོ་བ་ཐམས་ཅད་སྤངས་ཞིང༌། གསངས་ནས་རིག་མ་དང་ཤ་ལྔ་དང་བདུད་རྩི་ལྔ་བསྟེན་པ་སོགས་སྔགས་ཀྱི་ཀུན་སྤྱོད་མཐའ་དག་བྱ་བ་སྟེ། འདི་ནི་མཉམ་རྗེས་གཉིས་ཀའི་རྟོགས་པ་མ་བརྟན་གྱི་བར་དུ་བྱ་བར་བཞེད། ཡེ་ཤེས་ལ་ཆེར་དབང་བའི་དུས་སུ་རིག་པ་བརྟུལ་ཞུགས་ཀྱི་སྤྱོད་པ་ཞེས་བྱ་བ་རིག་མ་དང་བཅས་ཏེ་རྣལ་འབྱོར་པའི་ཆོས་སུ་ཞུགས་ནས་སྔགས་ཀྱི་བརྟུལ་ཞུགས་མཐའ་དག་ཚོགས་སུ་སྤྱོད་པ་སྟེ། འདི་ནི་བརྟན་པ་ཐོབ་ནས་ནུས་པ་མཆོག་མ་ཐོབ་ཀྱི་བར་དུ་བྱ་བར་བཞེད། སྲིད་པའི་འཆིང་བ་ལས་རྣམ་པར་གྲོལ་བའི་དུས་སུ་ཕྱོགས་ལས་རྣམ་རྒྱལ་གྱི་སྤྱོད་པ་ཞེས་བྱ་བ་གང་ལའང་ཚམ་ཚོམ་མི་བྱ་བར་མི་མཐུན་ཕྱོགས་ཐམས་ཅད་རྫི་ཞིང་སྲིད་པ་ཟིལ་གྱིས་གནོན་པ་སྟེ། འདི་ནི་གདུལ་བྱ་གཞན་གྱི་དོན་སྒྲུབ་པའི་ཆེད་དུ་བྱ་བར་བཞེད་དོ། །
གསུམ་པ་༼ཧེ་རུ་ཀའི་སྤྱོད་པ་བྱེ་བྲག་ཏུ་བཤད་པ་༽ལ། གསང་སྤྱོད། བརྟུལ་ཞུགས་ཀྱི་སྤྱོད་པ། ཕྱོགས་ལས་རྣམ་རྒྱལ་གྱི་སྤྱོད་པ་གསུམ་གྱི། དང་པོ་༼གསང་སྤྱོད་༽ནི།
དྲོད་ཆུང་ངུ་ཐོབ་པའི་སྒྲུབ་པ་པོས་བརྟུལ་ཞུགས་ཀྱི་སྤྱོད་པའི་སྔོན་དུ་ཟླ་བ་གཅིག་ལ་སོགས་པའི་གསང་སྤྱོད་བྱས་ལ་གནང་བ་རྙེད་པར་བྱ་དགོས་ཏེ། བརྟག་གཉིས་སུ།
རྟག་ཏུ་གོམས་པའི་རྣལ་འབྱོར་གྱིས། །
མཉམ་པར་བཞག་པས་དངོས་གྲུབ་ཐོབ། །
ཟླ་བ་གཅིག་ཏུ་གསང་ལ་སྤྱོད། །
ཅེས་སོ། །གནས་ཀྱི་ཁྱད་པར་ནི།
ཤིང་གཅིག་དང་ནི་དུར་ཁྲོད་དང༌། །
མ་མོའི་ཁྱིམ་དང་མཚན་མོ་དང༌། །
ཡང་ན་དབེན་པའམ་བས་མཐའ་རུ། །
ཞེས་སོ། །གྲོགས་ཕྱག་རྒྱ་མཚན་ལྡན་དང་དེ་ཉིད་ཀྱི་རྒྱུད་སྦྱང་ཚུལ་ཡང༌།
ཤིན་ཏུ་བཞིན་བཟང་མིག་ཡངས་མ། །
རང་གི་དབང་བསྐུར་སྙིང་རྗེ་ཅན། །
རྡོ་རྗེའི་བུ་མོ་འདི་ཁྱེར་ནས། །
སྤྱོད་པ་བྱ་བར་རྟོགས་པར་བྱ། །
རྡོ་རྗེ་རིགས་ཀྱི་དངོས་མེད་ན། །
རང་འདོད་ལྷ་ཡི་རིགས་ཀྱི་བྱ། །
ཡང་ན་གཞན་གྱི་རིགས་བྱུང་བ། །
བྱང་ཆུབ་ས་བོན་གདབ་པ་དང༌། །
སྦྱང་བ་ཡིས་ནི་གཟུང་བར་བྱ། །
ཞེས་སོ། །ཤ་ལྔ་དང་བདུད་རྩི་ལྔ་བསྟེན་བྱའི་ཚུལ་ནི། བཟའ་བ་མི་འཆི་བཅུ་བྱེད་དེ། །ཞེས་དང༌།
ན་དང་ག་ཧ་དང་པོ་དང༌། །
མཐའ་ཡི་ཤ་དང་དང་པོའི་ཤ། །
ཀྱེ་ཡི་རྡོ་རྗེའི་དངོས་གྲུབ་ཕྱིར། །
བདུད་རྩི་ལྔ་ཡང་དེ་བཞིན་བཟའ། །
ཞེས་སོ། །གཞན་ཡང་གཉིས་འཛིན་གྱི་རྟོག་པ་འཇོམས་པའི་སྔགས་ཀྱི་སྤྱོད་པ་མཐའ་དག་གསང་ལ་སྦྱངས་ནས་རྣལ་འབྱོར་ལ་སེམས་བརྟན་པར་བྱ་དགོས་ཏེ།
གང་བཤད་འཇིགས་པའི་གཟུགས་ཅན་གྱི། །
སྤྱོད་པ་ལོངས་སྤྱོད་ཕྱིར་མ་གསུངས། །
ཡིད་ནི་བརྟན་ནམ་གཡོ་འམ་ཅི། །
རང་གི་སེམས་ནི་སོ་སོར་བརྟག །
ཅེས་སོ། །འདིར་ཕྱག་རྒྱའི་རྣལ་འབྱོར་མ་གསང་བའི་ཉེས་པ་ནི། མ་གསང་སྦྲུལ་དང་ཆོམ་རྐུན་དང༌། །ས་སྤྱོད་མེ་ཡིས་སྡུག་བསྔལ་བྱེད། །ཅེས་པ་ལྟར་རོ། །
གཉིས་པ་༼བརྟུལ་ཞུགས་ཀྱི་སྤྱོད་པ་༽ནི།
དྲོད་འབྲིང་པོ་ཐོབ་པའི་སྒྲུབ་པ་པོས་བརྟུལ་ཞུགས་ཀྱི་སྤྱོད་པ་ལ་འཇུག་པའི་ཚེ་བླ་མ་ལ་ཕྱག་བྱས་ཡོ་བྱད་རྣམས་ཕུལ་ལུས་ཀྱང་སེམས་ཅན་གྱི་དོན་དུ་བསྔོ་བར་བྱ་སྟེ། སཾ་བུ་ཏྲིར། དཔལ་ལྡན་རྡོ་རྗེ་སློབ་དཔོན་ཅན། །ཀུན་གྱི་མགོན་ལ་ཕྱག་འཚལ་ཏེ། །ཞེས་དང༌། བརྟག་གཉིས་སུ། ལུས་ཀྱི་སྦྱིན་པ་བྱིན་ནས་ནི། །ཕྱི་ནས་སྤྱོད་པ་ཡང་དག་སྤྱོད། །ཅེས་སོ། །འདིའི་གནས་ནི་ངེས་པ་མེད་དེ། སཾ་བུ་ཏྲིར། གཞི་མདོ་དང་ནི་རི་བོ་དང༌། །ཤིང་གཅིག་གམ་ནི་དུར་ཁྲོད་དུ། །ཞེས་དང༌།
གཞན་པའི་ཡུལ་འཁོར་གྲུབ་པ་དང༌། །
རི་ཡི་ཕུག་དང་ཚང་ཚིང་དང༌། །
གདོད་ནས་གྲུབ་པའི་དུར་ཁྲོད་ཆེ། །
རྒྱ་མཚོ་ཆེན་པོའི་འགྲམ་དུ་ཡང༌། །
ཞེས་སོ། །གྲོགས་ཀྱི་ཁྱད་པར་ནི་གཙོ་བོ་ལུང་བསྟན་པའི་ཕྱག་རྒྱ་ཡིན་ལ། རང་གི་ནུས་པས་བཀུག་པ་དག་ཀྱང་རུང་སྟེ། བརྟག་གཉིས་སུ།
གནང་བ་རྙེད་གྱུར་སྔགས་པ་ལ། །
རྣལ་འབྱོར་མ་ཡིས་བསྟན་པར་བྱ། །
ཕྱག་རྒྱ་ཆེ་གེ་མོ་ཁྱེར་ལ། །
སེམས་ཅན་དོན་གྱིས་རྡོ་རྗེ་འཛིན། །
ཞེས་དང༌།
ཡང་ན་བདག་གི་ནུས་པ་ཡིས། །
ལྷ་དང་ལྷ་མིན་མི་རྣམས་དང༌། །
གནོད་སྦྱིན་མི་འམ་ཅི་ལས་ཀྱང༌། །
ཕྱག་རྒྱ་བཀུག་ལ་རབ་ཏུ་བརྟག །
ཅེས་སོ། །ལུས་ཀྱི་རྒྱན་ཆ་ནི།
རྣ་བ་དག་ལ་རྣ་ཆ་བཟང༌། །
སྤྱི་བོར་འཁོར་ལོ་རྣམ་པར་འཛིན། །
ལག་པ་དག་ལ་ལག་གདུབ་ཉིད། །
རྐེད་པ་ལ་ཡང་སྐ་རགས་ཉིད། །
རྐང་པར་དེ་བཞིན་རྐང་གདུབ་བོ། །
ལག་པའི་རྩ་བར་དཔུང་རྒྱན་ཉིད། །
མགྲིན་པར་རུས་པའི་ཕྲེང་བ་སྟེ། །
བགོ་བ་སྟག་གི་པགས་པ་ཉིད། །
ཅེས་དང༌། རྐུན་མའི་སྐྲ་ལས་ཅོད་པན་བྱས། །དེ་ལ་ཧཱུྃ་བྱུང་སྦྱར་བར་བྱ། །ཞེས་སོགས་དང༌། སྨད་གཡོགས་ཁ་དོག་སྣ་ཚོགས་དང༌། །རོ་བསྲེགས་ཐལ་བས་དེ་བཞིན་བརྒྱན། །ཞེས་སོགས་མང་དུ་བཤད་དོ། །ལག་ཆ་དང་གླུ་གར་དང་བཟང་བཏུང་ལ་སོགས་པའི་ཁྱད་པར་ནི།
ཁ་ཊྭཱཾ་ག་གཟུགས་ཤེས་རབ་སྟེ། །
ཐབས་ཀྱི་གཟུགས་ཀྱི་ཅང་ཏེའུ་ཉིད། །
ཞེ་སྡང་རྣམ་དག་རྣལ་འབྱོར་པ། །
གླུ་ནི་རྣམ་དག་སྔགས་སུ་གནས། །
གར་ནི་བསྒོམས་པར་བྱས་པ་ཉིད། །
དེ་ཡི་ཕྱིར་ན་གླུ་དང་གར། །
ཡོ་གི་རྟག་ཏུ་རྟག་ཏུ་བྱེད། །
སྨན་ནི་རྣམ་པར་བཟའ་བ་སྟེ། །
ཆུ་ནི་རྟག་ཏུ་བཏུང་པ་ཉིད། །
ཅེས་སོ། །འདོད་ཡོན་བཟང་ངན་ཐམས་ཅད་ཞེན་མེད་མཉམ་པ་ཉིད་དུ་སྤྱོད་པའི་ཚུལ་ནི།
བཟའ་བཅའ་དེ་བཞིན་བཏུང་བ་ཉིད། །
ཇི་ལྟར་རྙེད་པ་རབ་ཏུ་བཟའ། །
ཡིད་འོང་མི་འོང་རྣམ་རྟོག་ཕྱིར། །
ཞེན་པ་ཙམ་དུ་མི་བྱ་འོ། །
བཟའ་དང་བཟའ་མིན་སྤྱོད་པ་དང༌། །
དེ་བཞིན་བཏུང་དང་བཏུང་མིན་ཉིད། །
བགྲོད་དང་བགྲོད་མིན་སྔགས་པ་ཡིས། །
རྣམ་རྟོག་ཉིད་དུ་མི་བྱ་འོ། །
ཞེས་སོ། །ཉོན་མོངས་པའི་རྟོག་པ་དང་འཇིག་རྟེན་གྱི་ཆོས་བརྒྱད་ལས་གྲོལ་བར་བྱ་བ་ནི།
བརྐམ་དང་རྨོངས་དང་འཇིགས་དང་ཁྲོ། །
ངོ་ཚའི་འབྲས་བུ་རྣམ་པར་སྤང༌། །
བདག་ཉིད་ཀྱིས་ནི་གཉིད་སྤངས་ནས། །
ཐེ་ཚོམ་མེད་པར་སྤྱོད་པ་བྱ། །
ཞེས་དང༌། ཁྲུས་དང་གཙང་སྦྲ་མི་བྱ་ཞིང༌། །གྲོང་གི་ཆོས་ནི་རབ་ཏུ་སྤང༌། །ཞེས་སོ། །ཀུན་བརྟགས་ཀྱི་རྣལ་འབྱོར་མི་བྱ་བར་ལྷན་སྐྱེས་ཀྱི་དེ་ཁོ་ན་ཉིད་མངོན་དུ་བྱ་བ་ནི།
སྦྱིན་སྲེག་མཆོད་སྦྱིན་དཀའ་ཐུབ་འདས། །
སྔགས་དང་བསམ་གཏན་རྣམ་པར་སྤང༌། །
དམ་ཚིག་སྡོམ་ལས་རྣམ་པར་གྲོལ། །
རྣལ་འབྱོར་ལྡན་པས་སྤྱོད་པ་བྱེད། །
ཅེས་སོ། །རྟོགས་པའི་ངར་གྱིས་གང་ལའང་འཇིགས་མེད་དུ་སྤྱོད་པ་ནི།
ངེས་པར་སྔོན་དུ་ལྷ་མིན་གང༌། །
བརྒྱ་བྱིན་ལྟ་བུ་ཡིན་ན་ཡང༌། །
དེ་ལ་འཇིགས་པར་མི་བྱ་སྟེ། །
སེང་གེའི་གཟུགས་ཀྱིས་རྣམ་པར་རྒྱུ། །
ཞེས་དང༌། སཾ་བུ་ཏྲིར། སྐྲག་པ་ཐམས་ཅད་རྣམ་སྤངས་ཏེ། །དེ་ལྟར་ཤེས་རབ་ཅན་གྱིས་བསྒོམ། །ཞེས་སོ། །འོན་ཀྱང་འགྲོ་བ་ལ་སྙིང་རྗེའི་བསམ་པ་དང་བླ་མ་ལ་གུས་པའི་བྱ་བ་མི་སྤོང་སྟེ། སེམས་ཅན་ཀུན་གྱི་དོན་གྱི་ཕྱིར། །རྟག་ཏུ་སྙིང་རྗེ་བཏུང་བར་བྱ། །ཞེས་དང༌།
དངོས་གྲུབ་ཐོབ་པའི་སློབ་མ་གང༌། །
ཡང་དག་ཡེ་ཤེས་སྣང་བ་པོ། །
མནར་མེད་སྤང་བའི་རྒྱུ་ཡི་ཕྱིར། །
གྲུབ་པས་བླ་མ་མངོན་ཕྱག་འཚལ། །
ཞེས་སོ། །གཞན་ཡང་མ་ངེས་པའི་ཆ་ལུགས་སྣ་ཚོགས་དང་མུ་སྟེགས་ཀྱི་ཆ་ལུགས་ཅན་དང་སྨྱོན་པའི་བརྟུལ་ཞུགས་ཀྱི་སྒོ་ནས་སྤྱོད་པ་བྱ་ཚུལ་སྣ་ཚོགས་བཤད་དེ། ཐམས་ཅད་ཀྱང་གཉིས་འཛིན་གྱི་སྤྲོས་པ་གཅོད་པ་དང་ལྷན་སྐྱེས་ཀྱི་དེ་ཁོ་ན་ཉིད་ལ་བོགས་དབྱུང་བ་དང་ཟུང་འཇུག་གི་རྟོགས་པ་བརྟན་པ་ལ་སོགས་པའི་ཆེད་དུ་ཡིན་ཏེ། སྐབས་ཐོབ་ཀྱི་རྣལ་འབྱོར་བསྒོམ་པའི་རྣམ་དབྱེ་ཤེས་དགོས་སོ། །
གསུམ་པ་༼ཕྱོགས་ལས་རྣམ་རྒྱལ་གྱི་སྤྱོད་པ་༽ནི།
དྲོད་ཆེན་པོ་ཐོབ་པའི་སྒྲུབ་པ་པོས་སྙིང་རྗེ་ཆེན་པོས་སེམས་ཅན་གཞན་གདུལ་བའི་ཆེད་དུ་ཕྱོགས་ལས་རྣམ་རྒྱལ་གྱི་སྤྱོད་པ་བྱ་སྟེ། སཾ་བུ་ཏྲིར།བྱང་ཆུབ་ལ་ནི་སེམས་བཞག་ནས། །ཕྱོགས་ལས་རྒྱལ་བའི་སྤྱོད་པ་བརྩམ། །ཞེས་དང༌། སེམས་ཅན་རྗེས་སུ་གཟུང་བའི་ཕྱིར། །བློ་ལྡན་ཆེན་པོས་རྒྱུ་བར་བྱ། །ཞེས་སོ། །དེ་ལ་གྲོགས་ཀྱི་ཁྱད་པར་ནི། སྔར་བཤད་པའི་ལྷ་དང་ལྷ་མིན་ལ་སོགས་པའི་བུ་མོ་རིག་མར་བསྟེན་པར་བཤད་དེ། སཾ་བུ་ཏྲིར།
འདིས་ནི་བསྒོམ་པ་ཐམས་ཅད་ཀྱིས། །
ཕྱོགས་ལས་རྣམ་རྒྱལ་རྣམ་པར་བརྗོད། །
དེ་ལྟར་རེ་ཞིག་གནས་བྱས་ནས། །
དེ་ཉིད་མི་ཤིགས་རྣལ་འབྱོར་པས། །
རིག་མའི་ལྷ་མོ་འདོད་པ་ཡིས། །
ཤིན་ཏུ་གཟུགས་ཅན་བསྡུས་ནས་གྱིས། །
ཆུ་སྐྱེས་ཡིད་འོང་རིན་ཆེན་ཅན། །
རིག་པ་འཛིན་པའི་ཉམས་དགའ་མ། །
ལྷ་ཡི་བུ་མོ་གནོད་སྦྱིན་མོ། །
ཞེས་སོགས་གསུངས་སོ། །ཡོན་ཏན་གྱི་ཁྱད་པར་ནི། རང་དོན་དུ་སྒྲིབ་པ་ཀུན་ལས་གྲོལ་ཞིང་གཟུང་འཛིན་གྱི་རྟོག་པ་ཐམས་ཅད་རྣམ་པར་སྤངས་པ། གཞན་དོན་དུ་ཕྱོགས་བཅུའི་སེམས་ཅན་ཉོན་མོངས་པས་བསྒྲིབས་པ་རྣམས་ཆོས་དང་ཟང་ཟིང་ལ་སོགས་པས་ཚིམ་པར་བྱེད་ནུས་པ་སྟེ། དེ་ཉིད་དུ།
ཡང་ནི་ཕྱོགས་ལས་རྣལ་རྒྱལ་བརྩམ། །
སྒྲིབ་པ་ཀུན་ལས་རྣམ་པར་གྲོལ། །
ཕྱོགས་བཅུར་རྣམ་པར་གནས་པ་ཡི། །
སྐྱེ་བའི་སྒྲིབ་པས་བསྒྲིབས་པ་ཡི། །
ཀུན་གྱི་བསམ་པ་ཡོངས་སུ་འགེངས། །
གཟུང་བ་དང་ནི་འཛིན་པ་ཀུན། །
བསྒོམས་པས་སྤངས་པས་རྣམ་པར་སྤངས། །
ཞེས་སོ། །སྐབས་འདིར་ལོངས་སྤྱོད་ཐམས་ཅད་ལྷས་སྦྱོར་བ་དང་རྒས་པ་དང་ན་བའི་སྡུག་བསྔལ་སྤོང་ནུས་པ་དང་སྒོ་གསུམ་སྡིག་སྒྲིབ་ལས་གྲོལ་ནས་གཉིས་མེད་ཟུང་འཇུག་ཆེན་པོའི་རྟེན་དུ་འགྱུར་བ་ཡིན་ཏེ། དེ་ཉིད་དུ།
ཉེ་བར་དགོས་པ་རྒྱས་པ་ཀུན། །
མ་བསླངས་པར་ནི་ལྷ་ཡིས་སྟེར། །
རྒ་དང་ནད་ལས་རྣམ་པར་གྲོལ། །
གཉིས་མེད་གནས་གསུམ་སྡིག་པ་མེད། །
ས་སོ། །བྱ་བའི་ཁྱད་པ་ནི། གདུལ་བྱ་འདུན་པ་རྣམས་ཚུལ་ཇི་ལྟ་བར་རྗེས་སུ་འཛིན་པ་དང༌། མི་དད་པ་རྣམས་ཚར་བཅད་དེ་དད་པར་བྱས་ནས་རྗེས་སུ་འཛིན་པ་ལ་སོགས་པ་ཚར་གཅོད་དང་རྗེས་འཛིན་གྱི་སྒོ་ནས་སེམས་ཅན་མཐའ་དག་གི་དོན་སྒྲུབ་པ་ཡིན་ནོ། །
གསུམ་པ་འབྲས་བུའི་རྒྱུད་ཉམས་ལེན་གྱི་འབྲས་བུ་བཤད་པ་ལ། དངོས་གྲུབ་འགྲུབ་ཚུལ་སྤྱིར་བསྟན་པ། ས་ལམ་བགྲོད་ཚུལ་བྱེ་བྲག་ཏུ་བཤད་པ། ཁྱད་པར་མཆོག་འགྲུབ་ཚུལ་གསུམ་གྱི། དང་པོ་༼དངོས་གྲུབ་འགྲུབ་ཚུལ་སྤྱིར་བསྟན་པ་༽ནི།
ལམ་རིམ་པ་གཉིས་བསྒོམས་པའི་འབྲས་བུ་ལ་དངོས་གྲུབ་དམན་པ་ཕྲིན་ལས་བཞི་དང་འབྲིང་གྲུབ་ཆེན་བརྒྱད་དང་མཆོག་སངས་རྒྱས་འགྲུབ་པར་བཤད་དེ། སྒྲོན་གསལ་ལས།
དགོས་པ་གང་ནི་བཤད་བྱ་སྟེ། །
ཞི་སོགས་བྱ་བའི་ཆོ་ག་དང༌། །
དེ་བཞིན་གྲུབ་པ་བརྒྱད་དང་ནི། །
སངས་རྒྱས་ཀྱང་ནི་མཆོག་ཡིན་ནོ། །
ཞེས་སོ། །དེ་ཡང་སྔ་མ་གཉིས་ལ་ཐུན་མོང་གི་དངོས་གྲུབ་དང་ཕྱི་མ་ལ་མཆོག་གི་དངོས་གྲུབ་ཅེས་བཤད་དེ། གསང་འདུས་རྒྱུད་ཕྱི་མར།
མི་སྣང་ལ་སོགས་དངོས་གྲུབ་ནི། །
ཐ་མལ་པ་ཞེས་བཤད་པ་ཡིན། །
སངས་རྒྱས་ཉིད་གྲུབ་སངས་རྒྱས་ཀྱིས། །
དངོས་གྲུབ་མཆོག་ཅེས་གསུངས་པ་ཡིན། །
ཞེས་སོ། །དེ་ལ་ཐུན་མོང་གི་དངོས་གྲུབ་ནི་བསྐྱེད་རིམ་གྱིས་ཀྱང་འགྲུབ་ལ། མཆོག་གི་དངོས་གྲུབ་ནི་རྫོགས་རིམ་གྱིས་བསྒྲུབ་དགོས་ཏེ། དེ་ཉིད་ལས།
ཐུན་མོང་མཆོག་གི་དབྱེ་བ་ཡིས། །
བསྙེན་པ་རྣམ་པ་གཉིས་སུ་འདོད། །
ཐུན་མོང་བ་ནི་རྡོ་རྗེ་བཞི། །
མཆོག་ནི་ཡན་ལག་དྲུག་གིས་སོ། །
ཞེས་སོ། །དེ་ལ་ཕྲིན་ལས་བཞིའི་ཞི་བའི་ལས་ནི། རང་གཞན་གྱི་ནད་གདོན་དང་སྡིག་སྒྲིབ་ཞི་བར་བྱ་བ་ལ་སོགས་པའོ། །རྒྱས་པ་ནི་ཚེ་དང་ཤེས་རབ་དང་དཔལ་འབྱོར་ལ་སོགས་པ་རྒྱས་པར་བྱེད་པའོ། །དབང་ནི་རྒྱལ་པོ་དང་བློན་པོ་ལ་སོགས་པ་མི་དང་འབྱུང་པོ་ལ་སོགས་པ་མི་མ་ཡིན་དབང་དུ་བྱ་བ་དང་དགུག་པ་ལ་སོགས་པའོ། །དྲག་པོ་ནི་དགྲའི་སྡེ་བསད་པ་དང་བསྐྲད་པ་དང་དབྱེ་བ་དང་རེངས་པར་བྱེད་པ་ལ་སོགས་པའོ། །གྲུབ་ཆེན་བརྒྱད་ནི། གུར་ལས།
མིག་སྨན་དང་ནི་རྐང་མགྱོགས་དང༌། །
རལ་གྲི་དང་ནི་ས་འོག་སྒྲུབ། །
རི་ལུ་དང་ནི་མཁའ་སྤྱོད་ཉིད། །
མི་སྣང་བ་དང་བཅུད་ཀྱི་ལེན། །
ཞེས་གསུངས་པའི་མིག་སྨན་ནི། བསྒྲུབས་པའི་རྫས་མིག་ལ་བྱུགས་པས་ས་འོག་གི་གཏེར་མཐོང་བ་ལ་སོགས་པའོ། །རྐང་མགྱོགས་ནི་བསྒྲུབས་པའི་རྫས་རྐང་པ་ལ་བྱུགས་པས་ཡུད་ཙམ་གྱིས་དཔག་ཚད་མང་པོ་བགྲོད་པར་ནུས་པའོ། །རལ་གྲི་ནི་བསྒྲུབས་པའི་རལ་གྲི་ལག་ཏུ་བཟུང་བས་གང་འདོད་པའི་གནས་སུ་ཡུད་ཙམ་གྱིས་ཕྱིན་པར་འགྱུར་བའོ། །ས་འོག་ནི་ལུས་ས་འོག་གི་དཔག་ཚད་དུ་མར་བགྲོད་པ་དང་འོང་བར་ནུས་པའོ། །རི་ལུ་ནི་བསྒྲུབས་པའི་རི་ལུ་ཉིན་རེ་བཞིན་ཟོས་པས་མངོན་ཤེས་ལྔ་ལ་སོགས་པ་འཐོབ་པའོ། །མཁའ་སྤྱོད་ནི་རྫུ་འཕྲུལ་གྱིས་ནམ་མཁའ་ལ་འགྲོ་ཞིང་སྤྱོད་ཡུལ་དུ་བྱ་བ་ལ་སོགས་པའོ། །མི་སྣང་བ་ནི་དཔྲལ་བར་བསྒྲུབས་པའི་རྫས་བྱུགས་པས་སུས་ཀྱང་མི་མཐོང་བའོ། །བཅུད་ལེན་ནི་ལུས་ལོ་བཅུ་དྲུག་གི་ན་ཚོད་ལྟ་བུ་རང་ཚེ་ཉི་ཟླ་ལྟར་གནས་པ་དང་ལྕགས་ལ་སོགས་པ་གསེར་དུ་བསྒྱུར་ནུས་པ་སྟེ་ལུས་དང་ཚེ་དང་ལོངས་སྤྱོད་ཀྱི་བཅུད་ལེན་གསུམ་མོ། །འདི་དང་ཕྱོགས་མཐུན་པར་གསང་འདུས་ལྷ་མོ་བཞིས་ཞུས་ལས་ཀྱང༌།
རི་ལུ་མིག་སྨན་དངོས་གྲུབ་དང༌། །
ས་འོག་རལ་གྲིའི་དངོས་གྲུབ་དང༌། །
ནམ་མཁར་འཕུར་དང་མི་སྣང་དང༌། །
ཤི་བ་མེད་དང་ནད་འཇོམས་སོ། །
ཞེས་སོ། །གཞན་ཡང་གུར་ལས།
རིག་འཛིན་འཁོར་ལོས་སྒྱུར་བ་དང༌། །
བུ་མོ་དམ་པ་དགུག་པ་ཉིད། །
བདག་ཉིད་བརྙེས་པ་སྒྲུབ་པ་པོས། །
དངོས་གྲུབ་རྡོ་རྗེ་རྣམས་འཐོབ་བོ། །
ཞེས་རིག་འཛིན་ལ་སོགས་པ་འགྲུབ་པར་བཤད་པའི་རིག་འཛིན་ནི། སྔགས་ཀྱི་རིག་པ་གཟུང་བ་ལ་བརྟེན་ནས་ལོ་བཅུ་དྲུག་ལོན་པའི་ན་ཚོད་ལྟ་བུ་ལོངས་སྤྱོད་ཅི་འདོད་ནམ་མཁའ་ལས་འབྱུང་བ་སངས་རྒྱས་ཀྱི་ཞིང་མཐའ་དག་ཏུ་འགྲོ་ཞིང་སྤྲུལ་པའི་སྐུ་ལ་ཆོས་ཉན་ནུས་པ་ཞིག་ཡིན་ཞེས་ཟེར་རོ། །འཁོར་ལོས་སྒྱུར་རྒྱལ་ནི་རྟོགས་པར་སླ་ལ། བུ་མོ་དམ་པ་དགུག་པ་ནི་གནོད་སྦྱིན་མོ་གྲུབ་ནས་དེས་དངོས་གྲུབ་བརྒྱད་གང་ཡང་རུང་བ་སྟེར་བའོ། །དེ་ཡང་དངོས་གྲུབ་དེ་དག་རིམ་པ་དང་པོའི་སྒོ་ནས་བསྒྲུབ་པ་ལ། སྔགས་ལ་གཞོལ་བའི་བསྐྱེད་རིམ་པས་ནི་བཟླས་པ་དང་སྦྱིན་སྲེག་དང་རྫས་དང་འཁྲུལ་འཁོར་ལ་སོགས་པ་ལ་བལྟོས་ནས་བསྒྲུབ་དགོས་ལ། ནང་ལ་མཆོག་ཏུ་གཞོལ་བས་ནི་རྫས་ལ་སོགས་པ་ལ་མ་བརྟེན་པར་བསམ་གཏན་ཙམ་གྱིས་ཀྱང་དེ་དག་འགྲུབ་པར་བཤད་དོ། །ཞི་རྒྱས་སོགས་ཀྱི་ལས་ཕྲན་ཚེགས་ནི་ལྷའི་རྣལ་འབྱོར་བརྟན་ཞིང་བཟླས་བརྗོད་ཚད་དུ་བྱས་པས་ཕྲལ་དུའང་འགྲུབ་པ་ཡོད་ལ། གྲུབ་ཆེན་རྣམས་ནི་སྔགས་ལ་གཞོལ་བས་དང་པོར་ཐུན་མོང་དང་ཁྱད་པར་བའི་སྒྲུབ་པ་ཚུལ་བཞིན་བྱས་ལ་ཟླ་བ་དྲུག་སྤྱོད་པ་སྤྱད་པས་མ་གྲུབ་ན། སླར་ཡང་ཇི་སྐད་བཤད་པའི་སྒྲུབ་པ་དང་ཟླ་དྲུག་གི་སྤྱོད་པ་ལན་གཉིས་སམ་གསུམ་བསྐྱར་བས་འགྲུབ་ལ། དེས་ཀྱང་མ་གྲུབ་ན་ཇི་སྐད་གསུངས་པའི་དྲག་ཤུལ་གྱི་སྦྱོར་བ་བྱས་པས་ངེས་པར་འགྲུབ་སྟེ། གསང་འདུས་རྒྱུད་ཕྱི་མར།
ཇི་སྲིད་མཐོང་བ་དེ་སྲིད་དུ། །
རྣམ་གཉིས་ཟླ་བ་དྲུག་ཏུ་བསྒོམ། །
འདོད་པ་ཀུན་ལ་ལོངས་སྤྱོད་པས། །
ཐམས་ཅད་དུ་ནི་རྟག་ཏུ་བྱ། །
གལ་ཏེ་ཟླ་བ་དྲུག་གིས་ནི། །
ཇི་སྐད་གསུངས་པ་མ་མཐོང་ན། །
ཇི་སྐད་བཤད་པའི་ཆོ་ག་དང༌། །
སྡོམ་པ་ལན་གསུམ་བརྩམ་པར་བྱ། །
དེ་ལྟར་བྱས་ཀྱང་སྒྲུབ་པ་པོས། །
མཐོང་བ་འབྱུང་བར་མ་གྱུར་ཅིང༌། །
གལ་ཏེ་བྱང་ཆུབ་མ་གྲུབ་ན། །
དྲག་ཤུལ་སྦྱོར་བས་བསྒྲུབ་པར་བྱ། །
དེ་ཚེ་དེ་ཡི་ཡེ་ཤེས་ནི། །
འགྲུབ་པར་ངེས་པར་ཉེ་བར་འགྱུར། །
ཞེས་སོ། །ནང་ལ་གཞོལ་བས་ནི་སྤོག་པའི་ཆོ་ག་ལ་མི་ལྟོས་པར་སྤྱོད་པ་ཟླ་བ་དྲུག་སྤྱད་པས་དངོས་གྲུབ་ཐམས་ཅད་ཐོགས་མེད་དུ་འགྲུབ་པར་བཤད་དེ། དངོས་གྲུབ་དེ་དག་གི་སྒྲུབ་ཐབས་ནི་རྒྱུད་དང་འགྲེལ་པ་དུ་མ་ལས་ཤེས་དགོས་སོ། །མཆོག་གི་དངོས་གྲུབ་ནི་དབང་པོའི་རིམ་པས་ཚེ་འདི་དང་བར་དོ་དང་སྐྱེ་བ་བརྒྱུད་ནས་འགྲུབ་པའི་རྣམ་གཞག་འོག་ཏུ་འཆད་དོ། །
གཉིས་པ་༼ས་ལམ་བགྲོད་ཚུལ་བྱེ་བྲག་ཏུ་བཤད་པ་༽ལ། ས་ལམ་གྱི་རྣམ་དབྱེ་དང༌། ས་ལམ་བགྲོད་ཚུལ་གཉིས་ཀྱི།
དང་པོ་༼ས་ལམ་གྱི་རྣམ་དབྱེ་༽ནི།
སྤྱིར་ས་ལ་ཕར་ཕྱིན་ཐེག་པ་ནས་ལས་དང་པོ་པའི་ས་དང་མོས་པས་སྤྱོད་པའི་ས་སྟེ་སོ་སོ་སྐྱེ་བོའི་ས་གཉིས་དང༌། རབ་དགའ་སོགས་བྱང་སེམས་འཕགས་པའི་ས་བཅུ་དང༌། ཀུན་ཏུ་འོད་ཅེས་བྱ་བ་སངས་རྒྱས་ཀྱི་ས་སྟེ་ས་བཅུ་གསུམ་གསུངས་ལ། དེ་ཡང་སའི་དངོས་གཞི་ནི་ཕ་རོལ་དུ་ཕྱིན་པ་བཅུའི་ས་ལ་བྱེད་དོ། །དེའི་ངེས་ཚིག་ནི། ས་དང་པོ་རབ་ཏུ་དགའ་བ། གཉིས་པ་དྲི་མ་མེད་པ། གསུམ་པ་འོད་བྱེད་པ། བཞི་པ་འོད་འཕྲོ་བ། ལྔ་པ་སྦྱང་དཀའ་བ། དྲུག་པ་མངོན་དུ་གྱུར་པ། བདུན་པ་རིང་དུ་སོང་བ། བརྒྱད་པ་མི་གཡོ་བ། དགུ་པ་ལེགས་པའི་བློ་གྲོས། བཅུ་པ་ཆོས་ཀྱི་སྤྲིན་ཞེས་བྱ་སྟེ། མདོ་སྡེ་རྒྱན་ལས།
བྱང་ཆུབ་ལ་ནི་ཉེ་བ་དང༌། །
སེམས་ཅན་དོན་སྒྲུབ་མཐོང་བ་ལ། །
རབ་ཏུ་དགའ་བ་སྐྱེ་འགྱུར་ཏེ། །
དེ་ཕྱིར་རབ་དགའ་ཞེས་བརྗོད་དོ། །
འཆལ་ཚུལ་རྩོལ་བའི་དྲི་བྲལ་ཕྱིར། །
དྲི་མ་མེད་པའི་ས་ཞེས་བྱ། །
ཆོས་ཀྱི་སྣང་བ་ཆེན་པོ་ནི། །
བྱེད་པའི་ཕྱིར་ན་འོད་བྱེད་པ། །
འདི་ལྟར་བྱང་ཆུབ་ཕྱོགས་མཐུན་ཆོས། །
རབ་ཏུ་སྲེག་བྱེད་འོད་ལྟ་བུ། །
དེ་དང་ལྡན་ཕྱིར་ས་དེ་ནི། །
གཉིས་པ་བསྲེགས་ནས་འོད་འཕྲོ་ཅན། །
སེམས་ཅན་ཡོངས་སུ་སྨིན་བྱེད་ཅིང༌། །
རང་གི་སེམས་ཀྱང་བསྲུང་བའི་ཕྱིར། །
བློ་ལྡན་རྣམས་ཀྱི་སྦྱང་དཀའ་བ། །
དེ་ཕྱིར་སྦྱང་དཀའ་ཞེས་བྱ་འོ། །
ཤེས་རབ་ཕ་རོལ་ཕྱིན་བརྟེན་ནས། །
འཁོར་བ་དང་ནི་མྱ་ངན་འདས། །
གཉིས་འདིར་མངོན་དུ་གྱུར་པའི་ཕྱིར། །
མངོན་དུ་གྱུར་པའི་ས་ཞེས་བཤད། །
བགྲོད་གཅིག་ལམ་དང་འབྲེལ་བའི་ཕྱིར། །
རིང་དུ་སོང་བའི་སར་འདོད་དོ། །
འདུ་ཤེས་གཉིས་ཀྱིས་མི་གཡོའི་ཕྱིར། །
མི་གཡོ་བ་ཞེས་ངེས་པར་བརྗོད། །
སོ་སོ་ཡང་དག་རིག་བློ་བཟང༌། །
ས་དེ་ལེགས་པའི་བློ་གྲོས་ཡིན། །
སྤྲིན་བཞིན་གཉིས་ཀྱིས་ནམ་མཁའི་ཆོས། །
ཁྱབ་པའི་ཕྱིར་ན་ཆོས་ཀྱི་སྤྲིན། །
ཞེས་སོ། །རྡོ་རྗེ་ཐེག་པའི་ལུགས་ལ་མངོན་བརྗོད་ལས། དཔེ་མེད་པ་དང་ཡེ་ཤེས་ལྡན། །རྡོ་རྗེའི་ས་སྟེ་བཅུ་གསུམ་པ། །ཞེས་རབ་དགའ་ལ་སོགས་པ་ས་བཅུའི་ཐོག་ཏུ་བཅུ་གཅིག་པ་དཔེ་མེད་པ་དང༌། བཅུ་གཉིས་པ་ཡེ་ཤེས་ལྡན་དང༌། བཅུ་གསུམ་པ་རྡོ་རྗེའི་ས་སྟེ་བཅུ་གསུམ་གསུངས་པའི་ཕྱི་མ་ནི་སངས་རྒྱས་ཀྱི་ས་ཡིན་ནོ། །བརྟག་གཉིས་སུ་གནས་དང་ཉེ་གནས་ལ་སོགས་པ་ཐུན་མོང་མ་ཡིན་པའི་མིང་ཅན་གྱི་ས་བཅུ་གཉིས་བཤད་དེ། ཇི་སྐད་དུ།
གནས་དང་ཉེ་བའི་གནས་དང་ནི། །
ཞིང་དང་ཉེ་བའི་ཞིང་ཉིད་དང༌། །
ཚན་དྷོ་ཉེ་བའི་ཚན་དྷོ་དང༌། །
དེ་བཞིན་འདུ་བ་ཉེ་འདུ་བ། །
འཐུང་གཅོད་ཉེ་བའི་འཐུང་གཅོད་ཉིད། །
དུར་ཁྲོད་ཉེ་བའི་དུར་ཁྲོད་ཉིད། །
འདི་རྣམས་ས་ནི་བཅུ་གཉིས་ཏེ། །
ཞེས་སོ། །ས་བཅུ་གཉིས་ཀྱི་མིང་ཐུན་མོང་བ་དང༌། ཐུན་མོང་མ་ཡིན་པ་སྦྱར་བའི་ཚུལ་ནི། སཾ་བུ་ཏྲི་ལས།
གནས་ནི་རབ་ཏུ་དགའ་བའི་ས། །
དེ་བཞིན་ཉེ་གནས་དྲི་མ་མེད། །
ཞིང་ནི་འོད་བྱེད་ཤེས་པར་བྱ། །
ཉེ་བའི་ཞིང་ནི་འོད་འཕྲོ་ཅན། །
ཚན་དྷོ་མངོན་དུ་གྱུར་པ་སྟེ། །
ཉེ་བའི་ཚན་དྷོ་སྦྱང་དཀའ་བ། །
འདུ་བ་རིང་དུ་སོང་བ་ཉིད། །
ཉེ་བའི་འདུ་བ་མི་གཡོ་བ། །
དུར་ཁྲོད་ལེགས་པའི་བློ་གྲོས་ཉིད། །
ཉེ་བའི་དུར་ཁྲོད་ཆོས་ཀྱི་སྤྲིན། །
ཞེས་དང༌། མངོན་བརྗོད་ལས། འཐུང་གཅོད་དཔེ་མེད་དེ་བཞིན་དུ། །ཉེ་བའི་འཐུང་གཅོད་ཡེ་ཤེས་ཆེ། །ཞེས་པ་ལྟར་རོ། །རྡོ་རྗེ་སྙིང་པོ་རྒྱན་གྱི་རྒྱུད་ལས། ཀུན་ཏུ་འོད་ཀྱི་ས་དང༌། བདུད་རྩི་འོད་ཀྱི་ས་དང༌། ནམ་མཁའ་འོད་ཀྱི་ས་དང༌། རྡོ་རྗེའི་འོད་ཀྱི་ས་དང༌། རིན་ཆེན་འོད་ཀྱི་ས་དང༌། པད་མོ་འཆང་གི་ས་དང༌། ལས་ཀྱི་འོད་ཀྱི་ས་དང༌། དཔེ་མེད་པའི་ས་དང༌། དཔེ་དང་བྲལ་བའི་ས་དང༌། ཤེས་རབ་འོད་ཀྱི་ས་དང༌། ཐམས་ཅད་མཁྱེན་པའི་ས་དང༌། སོ་སོའི་བདག་ཉིད་རིག་པའི་ས་སྟེ་བཅུ་གཉིས་གསུངས་པ་ནི། སོ་སྐྱེའི་ས་དང་ཡོངས་གྲགས་ཀྱི་ས་བཅུ་གཅིག་པོ་རྣམས་ཡིན་ནོ། །
ལམ་གྱི་རྣམ་གཞག་ལ། ཕར་ཕྱིན་ཐེག་པ་ནས་ལམ་ལྔ་བཤད་དེ། དེ་ཡང་གཙོ་བོར་དགེ་བའི་ཚོགས་གསོག་པར་བྱེད་པས་ན་ཚོགས་ལམ་དང༌། བདེན་པ་རྟོགས་པ་ལ་སྦྱོར་བས་ན་སྦྱོར་ལམ་དང༌། འཕགས་པའི་བདེན་པ་མཐོང་བས་ན་མཐོང་ལམ་དང༌། དེ་ཁོ་ན་ཉིད་བསྒོམ་པ་ལ་གོམས་པར་བྱེད་པས་ན་སྒོམ་ལམ་དང༌། མྱང་འདས་ཀྱི་གོ་འཕང་དུ་ཕྱིན་པས་ན་མཐར་ཕྱིན་པའི་ལམ་ཞེས་བྱའོ། །དེ་ཡང་ཚོགས་ལམ་དང་སྦྱོར་ལམ་གཉིས་སོ་སྐྱེའི་སྤྱོད་ཡུལ་དང༌། མཐོང་ལམ་དང་སྒོམ་ལམ་གཉིས་འཕགས་པའི་སྤྱོད་ཡུལ་ཡིན་ལ། དེ་བཞི་ལས་ཀྱང་ལམ་གོང་མ་ལ་བསླབ་ཏུ་ཡོད་པས་ན་དེ་དག་ལ་སློབ་ལམ་ཞེས་བཤད་ཅིང༌། མཐར་ཕྱིན་པའི་ལམ་ནི་སངས་རྒྱས་ཀྱི་སྤྱོད་ཡུལ་ཏེ་དེ་ལས་ལམ་གོང་དུ་བསླབ་ཏུ་མེད་པས་ན་མི་སློབ་པའི་ལམ་ཞེས་བཤད་དོ། །ས་ལམ་དེ་དག་སྦྱར་ན། ལས་དང་པོ་པའི་ས་ནི་ཚོགས་ལམ་དང༌། མོས་པས་སྤྱོད་པའི་ས་སྦྱོར་ལམ་དང༌། ས་དང་པོ་མཐོང་ལམ་དང༌། ས་ལྷག་མ་དགུ་སྒོམ་ལམ་དང༌། སངས་རྒྱས་ཀྱི་ས་ནི་མཐར་ཕྱིན་པའི་ལམ་གྱིས་བསྡུས་པ་ཡིན་ནོ། །
གཉིས་པ་༼ས་ལམ་བགྲོད་ཚུལ་༽ནི།
སྤྱིར་སྔགས་ཀྱི་ས་ལམ་བགྲོད་ཚུལ་ལ། སྨིན་བྱེད་ཀྱི་དབང་ཐོབ་ནས་གྲོལ་བྱེད་རིམ་པ་གཉིས་ལ་སེམས་བརྟན་ཞིང་ཟག་བཅས་ཀྱི་ཡོན་ཏན་མཐའ་དག་སྐྱེས་པའི་བར་གྱིས་ལས་དང་པོ་པའི་ས་དང་ཚོགས་ལམ་བགྲོད། དེ་ནས་དཔེའི་འོད་གསལ་དང་སྦས་དོན་གྱི་སྒྱུ་ལུས་ཐོབ་པས་མོས་སྤྱོད་ཀྱི་ས་དང་སྦྱོར་ལམ་བགྲོད། དོན་གྱི་འོད་གསལ་མངོན་དུ་བྱས་པས་ས་དང་པོ་རབ་ཏུ་དགའ་བ་དང་མཐོང་ལམ་བགྲོད། སློབ་པའི་ཟུང་འཇུག་གི་སྐབས་སུ་ས་གཉིས་པ་དྲི་མ་མེད་པ་ནས་བཅུ་གཉིས་པ་ཡེ་ཤེས་ལྡན་གྱི་བར་དང་སྒོམ་ལམ་བགྲོད། མི་སློབ་པའི་ཟུང་འཇུག་མངོན་དུ་གྱུར་པའི་ཚེ་བཅུ་གསུམ་པ་རྡོ་རྗེའི་ས་དང་མཐར་ཕྱིན་པའི་ལམ་བགྲོད་པར་བཞེད་ལ། ཁྱད་པར་མ་རྒྱུད་པའི་ལུགས་ལ། རིམ་གཉིས་ལ་སེམས་བརྟན་ནས་རྐྱེན་མཐའ་དག་ལམ་དུ་ལོངས་ཤིང་ཟག་བཅས་ཀྱི་ཉམས་མྱོང་སྐྱེས་པས་ལས་དང་པོ་པའི་ས་དང་ཚོགས་ལམ་བགྲོད། རླུང་སེམས་དབུ་མར་ཚུད་ནས་ཡས་བབས་ཀྱི་དགའ་བ་བཞིའི་ཚུལ་གྱི་བདེ་སྟོང་དབྱེར་མེད་དཔེའི་ལྷན་སྐྱེས་མངོན་དུ་གྱུར་ཅིང་རྩ་རླུང་གི་ཡོན་ཏན་རྒྱས་པས་མོས་སྤྱོད་ཀྱི་ས་དང་སྦྱོར་ལམ་བགྲོད། མས་བརྟན་གྱི་དགའ་བ་བཞིའི་ཚུལ་གྱིས་དོན་གྱི་ལྷན་སྐྱེས་མངོན་དུ་གྱུར་ཏེ་དྭངས་མ་གསང་གནས་ནས་སྤྱི་བོའི་བར་དུ་བརྟན་པས། དབུ་མའི་མདུད་པ་སོ་གཉིས་གྲོལ། ཡུལ་ཉེར་བཞིའི་རྩ་ཁམས་དྭངས། འཁོར་ལོ་དྲུག་སྒྲིབ་བྲལ་དུ་དག ལས་རླུང་སྟོང་དང་བརྒྱད་བརྒྱ་བཅུ་གཉིས་འགགས་ས་བཅུ་གཉིས་ཐོབ་སྟེ། དེ་ཡང་གསང་གནས་ཀྱི་འཁོར་ལོ་ཕྱེད་དུ་དྭངས་མ་བརྟན་པས། སྤྱི་བོ་པུ་ལི་ར་དང་སྤྱི་གཙུག་ཛ་ལན་དྷ་ར་དང་རྣ་བ་གཡས་པ་ཨོཌ་ཌི་ཡན་དང་ལྟག་པ་ཨརྦུ་ཏ་རྣམས་ཀྱི་རྩ་ཁམས་དྭངས། དབུ་མའི་རྩ་མདུད་བཞི་གྲོལ། གསང་གནས་ཀྱི་འཁོར་ལོ་ཕྱེད་སྒྲིབ་བྲལ་དུ་དག ལས་རླུང་སྟོང་དང་བརྒྱད་བརྒྱ་བ་གཅིག་འགག གནས་ཞེས་བྱ་བ་ས་དང་པོ་རབ་ཏུ་དགའ་བ་ཐོབ། ཡང་གསང་གནས་ཀྱི་འཁོར་ལོ་ལྷག་མ་ཕྱེད་དུ་དྭངས་མ་བརྟན་པས། རྣ་བ་གཡོན་གོ་ཏ་བ་རི། སྨིན་མཚམས་ར་མེ་ཤྭ་ར། མིག་གཉིས་དེ་ཝི་ཀོ་ཊི། ཕྲག་པ་གཉིས་མ་ལ་ཝ་རྣམས་ཀྱི་རྩ་ཁམས་དྭངས། རྩ་མདུད་བཞི་གྲོལ། གསང་གནས་ཀྱི་འཁོར་ལོ་ལྷག་མ་ཕྱེད་སྒྲིབ་བྲལ་དུ་དག ལས་རླུང་སྟོང་དང་བརྒྱད་བརྒྱ་བ་གཅིག་འགག ཉེ་བའི་གནས་ཞེས་བྱ་བ་ས་གཉིས་པ་དྲི་མ་མེད་པ་ཐོབ། དེ་བཞིན་དུ་ལྟེ་བའི་འཁོར་ལོ་ཕྱེད་དུ་དྭངས་མ་བརྟན་པས། མཆན་ཁུང་གཉིས་ཀ་མ་རུ་པ་དང༌། ནུ་མ་གཉིས་ཨོ་ཊེའི་རྩ་ཁམས་དྭངས། རྩ་མདུད་གཉིས་གྲོལ། ཞིང་ཞེས་བྱ་བ་ས་གསུམ་པ་འོད་བྱེད་པ་ཐོབ་པ་སོགས་ཤེས་པར་བྱའོ། །དེ་ལ་ས་དང་པོ་ཐོབ་པའི་ཚེ་མཐོང་ལམ་དང་ས་ལྷག་མ་བཅུ་གཅིག་གི་ཚེ་སྒོམ་ལམ་བགྲོད། དེ་ནས་རྩ་རླུང་ཐིག་ལེའི་ཆ་ཕྲ་ཞིང་ཕྲ་བའང་སྒྲིབ་བྲལ་དུ་དྭངས་ཤིང་ཐ་མལ་གྱི་ལུས་དག་ནས་འཇའ་ལུས་ཡེ་ཤེས་ཀྱི་སྐུ་གྲུབ་པའི་ཚེ་ས་བཅུ་གསུམ་པ་དང་མཐར་ཕྱིན་པའི་ལམ་བགྲོད་པར་བཞེད་དོ། །
གསུམ་པ་ཁྱད་པར་མཆོག་འགྲུབ་ཚུལ་ལ། སངས་རྒྱས་ཀྱི་སྐུའི་རྣམ་གཞག དེ་ཉིད་མངོན་དུ་བྱེད་ཚུལ། ཕྲིན་ལས་རྒྱུན་མི་འཆད་པར་བཤད་པ་གསུམ་ལས། དང་པོ་༼སངས་རྒྱས་ཀྱི་སྐུའི་རྣམ་གཞག་༽ལ། སངས་རྒྱས་ཀྱི་སྐུའི་དབྱེ་བསྡུ་བསྟན་པ་དང༌། ཡན་ལག་བདུན་ལྡན་གྱི་རྡོ་རྗེ་འཆང་བཤད་པ་གཉིས་ཀྱི། དང་པོ་༼སངས་རྒྱས་ཀྱི་སྐུའི་དབྱེ་བསྡུ་བསྟན་པ་༽ནི།
སྤྱིར་སངས་རྒྱས་ཀྱི་སྐུ་ལ་ངོ་བོ་ཉིད་ཀྱི་སྐུ་དང༌། ཆོས་ཀྱི་སྐུ་དང༌། ལོངས་སྤྱོད་རྫོགས་པའི་སྐུ་དང༌། སྤྲུལ་པའི་སྐུ་བཞིར་བཤད་དེ། མངོན་རྟོགས་རྒྱན་ལས།
ངོ་བོ་ཉིད་ལོངས་རྫོགས་བཅས་དང༌། །
དེ་བཞིན་གཞན་པ་སྤྲུལ་པ་ནི། །
ཆོས་སྐུ་མཛད་པ་དང་བཅས་པ། །
རྣམ་པ་བཞིར་ནི་ཡང་དག་བརྗོད། །
ཅེས་སོ། །དེ་ལ་ངོ་བོ་ཉིད་ཀྱི་སྐུ་ནི་ཉོན་མོངས་པ་ལ་སོགས་པ་སྤངས་པའི་སྤངས་པ་ཕུན་ཚོགས་ཀྱི་སྒོ་ནས་བཞག་སྟེ། དེ་ཉིད་དུ།
ཐུབ་པའི་ངོ་བོ་ཉིད་སྐུ་ནི། །
ཟག་པ་མེད་པའི་ཆོས་གང་དག །
ཐོབ་གྱུར་རྣམ་ཀུན་རྣམ་དག་པ། །
དེ་དག་རང་བཞིན་མཚན་ཉིད་ཅན། །
ཞེས་སོ། །ཆོས་སྐུ་ནི། བྱང་ཕྱོགས་སོ་བདུན་ལ་སོགས་པའི་རྟོགས་པ་ཕུན་ཚོགས་ཀྱི་སྒོ་ནས་བཞག་སྟེ། དེ་ཉིད་དུ།
བྱང་ཆུབ་ཕྱོགས་མཐུན་ཚད་མེད་ཆོས། །
རྣམ་པར་ཐར་དང་མཐར་གྱིས་ནི། །
སྙོམས་འཇུག་དགུ་ཡི་བདག་ཉིད་དང༌། །
ཞེས་པ་ནས།
ཐུབ་པ་ཁོ་ནའི་མ་འདྲེས་ཆོས། །
བཅོ་བརྒྱད་བཤད་པ་གང་ཡིན་པ། །
རྣམ་པ་ཐམས་ཅད་མཁྱེན་ཉིད་དང༌། །
ཆོས་ཀྱི་སྐུ་ཞེས་བརྗོད་པ་ཡིན། །
ཞེས་སོ། །ལོངས་སྐུ་ནི། སངས་རྒྱས་ཀྱི་ཞིང་དུ་དག་པའི་གདུལ་བྱ་ལ་མཚན་དཔེས་བརྒྱན་པའི་སྐུར་སྣང་བའི་སྒོ་ནས་བཞག་སྟེ། དེ་ཉིད་དུ།
མཚན་ནི་སུམ་བཅུ་རྩ་གཉིས་དང༌། །
དཔེ་བྱད་བརྒྱད་ཅུའི་བདག་ཉིད་འདི། །
ཐེག་ཆེན་ཉེ་བར་ལོངས་སྤྱོད་ཕྱིར། །
ཐུབ་པའི་ལོངས་སྤྱོད་རྫོགས་སྐུར་བཞེད། །
ཅེས་སོ། །སྤྲུལ་སྐུ་ནི། སྲིད་པ་ཇི་སྲིད་བར་གདུལ་བྱ་དག་མ་དག་སྣ་ཚོགས་ལ་སྐུའི་བཀོད་པ་སྣ་ཚོགས་པས་འགྲོ་དོན་བྱེད་པའི་སྒོ་ནས་བཞག་སྟེ། དེ་ཉིད་དུ།
གང་གི་སྲིད་པ་ཇི་སྲིད་བར། །
འགྲོ་ལ་ཕན་པ་སྣ་ཚོགས་དག །
མཉམ་དུ་མཛད་པའི་སྐུ་དེ་ནི། །
ཐུབ་པའི་སྤྲུལ་སྐུ་རྒྱུན་མི་འཆད། །
ཅེས་སོ། །དེ་དག་བསྡུ་ན་སྤངས་རྟོགས་ཀྱི་ཡོན་ཏན་དབྱེར་མེད་པའི་ཆ་ནས་ངོ་བོ་ཉིད་སྐུ་དང་ཆོས་སྐུ་ཡང་དབྱེར་མེད་པ་སྟེ། ཐེག་བསྡུས་ལས། དེ་ལ་ངོ་བོ་ཉིད་ཀྱི་སྐུ་ནི། དེ་བཞིན་གཤེགས་པ་རྣམས་ཀྱི་ཆོས་ཀྱི་སྐུ་སྟེ་ཆོས་ཐམས་ཅད་ལ་དབང་བསྒྱུར་བའི་གནས་ཡིན་པའི་ཕྱིར་རོ་ཞེས་སོ། །དེས་ན་རྟེན་རང་བཞིན་གྱི་སྐུ་དང་བརྟེན་པ་ལོངས་སྐུ་དང་སྤྲུལ་སྐུ་གསུམ་དུ་འདུ་སྟེ། མདོ་སྡེ་རྒྱན་ལས། སྐུ་གསུམ་དག་གིས་སངས་རྒྱས་ཀྱི། །སྐུ་བསྡུས་པར་ནི་ཤེས་བྱ་སྟེ། །ཞེས་དང༌།
སངས་རྒྱས་རྣམས་ཀྱི་སྐུ་དབྱེ་བ། །
རང་བཞིན་ལོངས་སྤྱོད་རྫོགས་པ་དང༌། །
གཞན་ནི་སྤྲུལ་པའི་སྐུ་ཡིན་ཏེ། །
དང་པོ་གཉིས་པའི་རྟེན་ཡིན་ནོ། །
ཞེས་སོ། །སྐུ་གསུམ་པོ་དེའི་མཚན་ཉིད་ཀྱང༌། དེ་ཉིད་དུ།
རང་བཞིན་སྐུ་ནི་ངོ་བོ་ཉིད། །
ཕྲ་ཞིང་དེ་དང་འབྲེལ་བ་དང༌། །
དགྱེས་དགུར་ལོངས་སྤྱོད་ལྡན་པ་ལ། །
ལོངས་སྤྱོད་རྫོགས་པའི་སྐུར་འདོད་དོ། །
སངས་རྒྱས་སྤྲུལ་པ་དཔག་མེད་པ། །
སྤྲུལ་པའི་སྐུར་ནི་འདོད་པ་སྟེ། །
དོན་གཉིས་ཕུན་སུམ་ཚོགས་པ་སྟེ། །
རྣམ་པ་ཐམས་ཅད་ཉིད་ལ་གནས། །
ཞེས་སོ། །དེ་ཡང་བསྡུ་ན། བྲལ་བའི་འབྲས་བུ་རང་དོན་ཕུན་སུམ་ཚོགས་པ་དོན་དམ་གྱི་སྐུའམ་དོན་གྱི་སྐུ་དང༌། རྣམ་སྨིན་གྱི་འབྲས་བུ་གཞན་དོན་ཕུན་སུམ་ཚོགས་པ་ཀུན་རྫོབ་ཀྱི་སྐུའམ་བརྡའི་སྐུ་གཉིས་སུ་འདུ་སྟེ། རྒྱུད་བླ་མ་ལས།
རང་དོན་གཞན་དོན་དོན་དམ་སྐུ་དང་ནི། །
དེ་ལ་བརྟེན་པ་ཀུན་རྫོབ་སྐུ་ཉིད་དེ། །
བྲལ་དང་རྣམ་པར་སྨིན་པའི་འབྲས་བུ་ནི། །
ཡོན་ཏན་བྱེ་བ་དྲུག་ཅུ་བཞི་དག་དང༌། །
ཞེས་དང༌།
བདག་ཉིད་ཀྱི་ནི་འབྱོར་བའི་གནས། །
དམ་པའི་དོན་གྱི་སྐུ་ཡིན་ཏེ། །
དྲང་སྲོང་རྣམས་ཀྱི་བརྡ་ཡི་སྐུ། །
ཕ་རོལ་ཕུན་སུམ་ཚོགས་པའི་གནས། །
དང་པོའི་སྐུ་ནི་སྟོབས་ལ་སོགས། །
བྲལ་བའི་ཡོན་ཏན་རྣམས་དང་ལྡན། །
གཉིས་པ་སྐྱེས་བུ་ཆེན་པོའི་མཚན། །
རྣམ་སྨིན་ཡོན་ཏན་དག་དང་ལྡན། །
ཞེས་སོ། །
གཉིས་པ་༼ཡན་ལག་བདུན་ལྡན་གྱི་རྡོ་རྗེ་འཆང་བཤད་པ་༽ནི།
དོན་གྱི་འོད་གསལ་གྱི་ངང་ནས་སྒྱུ་མའི་སྐུར་བཞེངས་པ་སློབ་པའི་ཟུང་འཇུག་དེ་ཉིད་མི་སློབ་པའི་ཟུང་འཇུག་ཏུ་གྱུར་པ་ནི་ཡན་ལག་བདུན་ལྡན་གྱི་རྡོ་རྗེ་འཆང་ཡིན་ལ། ཡན་ལག་བདུན་ནི། ངག་དབང་གྲགས་པས།
ལོངས་སྤྱོད་རྫོགས་དང་ཁ་སྦྱོར་བདེ་ཆེན་རང་བཞིན་མེད། །
སྙིང་རྗེས་ཡོངས་གང་རྒྱུན་མི་འཆད་དང་འགོག་པ་མེད། །
ཡན་ལག་བདུན་དང་ལྡན་པའི་སངས་རྒྱས་འདི་ཉིད་ནི། །
བདག་འདོད་ཚང་མས་ཡོངས་དགོས་བློ་ཅན་རྣམས་ཀྱང་འདོད། །
ཅེས་སོ། །དེ་ཡང་རླུང་སེམས་དབྱེར་མེད་ལས་གྲུབ་པའི་སྐུུ་མཚན་དཔེས་བརྒྱན་པ་ནི་ལོངས་སྤྱོད་རྫོགས་པའི་ཡན་ལག་དང༌། ལྷན་ཅིག་སྤྱོད་པའི་རིག་མ་དང་སྦྱོར་བའི་རྣམ་པར་གནས་པ་ནི་ཁ་སྦྱོར་གྱི་ཡན་ལག་དང༌། ཟག་མེད་ཀྱི་བདེ་བ་ཆེན་པོས་རྒྱུད་གང་བ་ནི་བདེ་བ་ཆེན་པོའི་ཡན་ལག་དང༌། དངོས་པོ་ལ་སོགས་པའི་ངོ་བོ་ཉིད་དུ་མ་གྲུབ་པ་ནི་རང་བཞིན་མེད་པའི་ཡན་ལག་དང༌། དམིགས་པ་མེད་པའི་སྙིང་རྗེ་ཆེན་པོས་ཡོངས་སུ་ཁྱབ་པ་ནི་སྙིང་རྗེས་ཡོངས་སུ་གང་བའི་ཡན་ལག་དང༌། ནམ་མཁའ་ཇི་སྲིད་བར་ཀུན་ཏུ་གནས་པ་ནི་རྒྱུན་མི་འཆད་པའི་ཡན་ལག་དང༌། རྣམ་པ་ཐམས་ཅད་དུ་འདི་ཉིད་ཀྱི་རིགས་འདྲ་མི་འགག་པ་ནི་འགོག་པ་མེད་པའི་ཡན་ལག་ཡིན་ནོ། །
འདི་ནི་སྐུ་བཞིའམ་གསུམ་མམ་གཉིས་ཀྱི་བདག་ཉིད་ཅན་ཡིན་ཏེ། འདིའི་དག་པ་གཉིས་ལྡན་གྱི་ཡུལ་གྱི་འོད་གསལ་ནི་ངོ་བོ་ཉིད་ཀྱི་སྐུའམ་འདུས་མ་བྱས་ཆོས་སྐུ་དང༌། ཡུལ་ཅན་གྱི་འོད་གསལ་ནི་ཡེ་ཤེས་ཆོས་སྐུའམ་བདེ་བ་ཆེན་པོའི་སྐུ་ཡིན་ལ། འོན་ཀྱང་ཡུལ་ཡུལ་ཅན་གཉིས་སུ་མེད་པའི་འོད་གསལ་ལ་ཆོས་ཀྱི་སྐུ་ཞེས་དང༌། དེའི་རྟེན་རླུང་སེམས་ཙམ་ལས་གྲུབ་པའི་གཟུགས་ཀྱི་སྐུ་ལ་ལོངས་སྤྱོད་རྫོགས་པའི་སྐུ་ཞེས་བྱ་ཞིང༌། སྐུ་དེ་གཉིས་ཀྱང་ངོ་བོ་གཅིག་ལ་ལྡོག་པ་ཐ་དད་པ་ཙམ་ཡིན་པས་གཉིས་སུ་མེད་པའི་ཡེ་ཤེས་ཀྱི་སྐུའམ་ཟུང་འཇུག་གི་སྐུ་ཞེས་བྱའོ། །དེ་ཉིད་སྙིང་རྗེས་ཡོངས་སུ་གང་བའི་རྟེན་འབྲེལ་ལས་མཐའ་ཡས་པའི་གདུལ་བྱའི་དོན་དུ་མཆོག་གི་སྤྲུལ་སྐུ་ལ་སོགས་པའི་སྤྲུལ་པ་མང་པོ་འཆར་བ་ལ་སྤྲུལ་པའི་སྐུ་ཞེས་བྱའོ། །འདིར་ཁ་ཅིག་སྐུ་གསུམ་ཡན་ལག་བདུན་ལྡན་དུ་འཆད་དེ། དེ་ཡང་ཆོས་སྐུ་སྤྲོས་པ་ཐམས་ཅད་དང་བྲལ་བ་ནི་རང་བཞིན་མེད་པའི་ཡན་ལག་དང༌། ལོངས་སྐུ་འོག་མིན་དུ་གྲུབ་ནས་མཚན་དཔེས་བརྒྱན་པའི་ཁ་སྦྱོར་གྱི་སྐུ་དག་པའི་གདུལ་བྱ་ལ་སྣང་བ་ནི་ལོངས་སྤྱོད་རྫོགས་པ་དང་ཁ་སྦྱོར་དང་བདེ་ཆེན་གྱི་ཡན་ལག་གསུམ་དང༌། སྤྲུལ་སྐུ་ཐབས་སྣ་ཚོགས་པས་གདུལ་བྱ་སྣ་ཚོགས་པའི་དོན་རྒྱུན་མི་འཆད་དུ་མཛད་པ་ནི་སྙིང་རྗེ་ཆེན་པོ་དང་རྒྱུན་མི་འཆད་པ་དང་འགོག་པ་མེད་པའི་ཡན་ལག་གསུམ་མོ། །ཞེས་འཆད་ཀྱང་ཡན་ལག་བདུན་ལྡན་གྱི་དོན་དེ་འདྲ་མིན་ནོ། །
གཉིས་པ་༼དེ་ཉིད་མངོན་དུ་བྱེད་ཚུལ་༽ལ། ཚེ་འདིར་མཆོག་འགྲུབ་ཚུལ་དང༌། བར་དོ་དང་སྐྱེ་བ་བརྒྱུད་ནས་མཆོག་འགྲུབ་ཚུལ་གཉིས་ཀྱི། དང་པོ་༼ཚེ་འདིར་མཆོག་འགྲུབ་ཚུལ་༽ནི།
གང་ཟག་རབ་ཀྱིས་ཚེ་འདི་ཉིད་ལ་མཆོག་འགྲུབ་སྟེ། སཾ་བུ་ཏྲིར།
བསྐལ་པ་བྱེ་བ་གྲངས་མེད་པར། །
ཇི་སྲིད་སངས་རྒྱས་གང་ཐོབ་པ། །
གང་གི་དམ་པའི་བདེ་བ་ཁྱོད། །
སྐྱེ་བ་འདིར་ནི་འགྲུབ་པར་འགྱུར། །
ཞེས་སོ། །དེའི་ཚུལ་ནི་བསྐྱེད་རྫོགས་མཐའ་དག་མཐར་ཕྱིན་ནས་སློབ་པའི་ཟུང་འཇུག་ཐོབ་པ་དེས་སྤྱོད་པ་སྤྱད་པས་དང་པོར་མཆོག་འགྲུབ་པའི་མཚན་མ་དབང་ཕྱུག་གི་ཡོན་ཏན་བརྒྱད་ཐོབ་པར་བཤད་དེ། སྤྱོད་བསྡུས་ལས། སྤྱོད་པ་རྣམ་པ་གསུམ་ཟླ་བ་ཕྱེད་དམ་ཟླ་བ་གཅིག་གམ་ཟླ་བ་དྲུག་བསླབས་པར་གྱུར་པས། ཕྱག་རྒྱ་ཆེན་པོའི་དངོས་གྲུབ་ཐོབ་པའི་མཚན་མ་ཉེ་བར་འབྱུང་བར་འགྱུར་ཏེ། དེ་ལ་མཚན་མ་ནི་འདི་དག་ཡིན་ནོ། །གཟུགས་ཕྲ་བ་དང་རགས་པ་ཡང་བ་དང་ཁྱབ་པ་དང་ཡང་དག་པར་ཐོབ་པ་ཉིད་དང་རབ་ཏུ་སྣང་བ་ཉིད་དང་བརྟན་པ་དང་དབང་དུ་གྱུར་པ་དང་འདོད་དགུར་བསྒྱུར་བ་ཞེས་བྱའོ། །ཞེས་སོ། །དེ་ཡང་མཆོག་འགྲུབ་པའི་མཚན་མ་རྙེད་པའམ་གཞན་ཡང་ཉེ་རྒྱུ་སྤྱོད་པའི་སྐལ་བ་དང་ལྡན་པ་མཐོང་ན་ཞག་བདུན་ཉེ་རྒྱུའི་སྤྱོད་པ་སྤྱད་པས་འགྲུབ་སྟེ། གུར་ལས།
ཉི་མ་གཅིག་གིས་འགྲུབ་པར་འགྱུར། །
ཉི་མ་གཉིས་གྱིས་ཆོ་ག་དང༌། །
ཉི་མ་གསུམ་གྱིས་སྦྱོར་བ་དང༌། །
དེ་བཞིན་དུ་ནི་ཉི་མ་བཞི། །
ཉི་མ་ལྔ་པའི་སྦྱོར་བ་ཡིས། །
འགྲུབ་འགྱུར་འདི་ལ་ཐེ་ཚོམ་མེད། །
མེ་ཏོག་ལ་སོགས་མཆོད་བྱས་ནས། །
བསམ་གཏན་གནས་སུ་འདུག་པ་དང༌། །
ཕྱག་རྒྱ་ལྷན་ཅིག་ཞུགས་ནས་ནི། །
རྡོ་རྗེ་མཆོད་པ་ཡང་དག་བརྩམ། །
རྡོ་རྗེ་ཉི་མ་ནུབ་པ་ན། །
སྦྱོར་བ་འདི་ནི་ཡང་དག་བརྩམ། །
ཉི་མ་འཆར་ཀའི་དུས་སུ་ནི། །
འགྲུབ་འགྱུར་འདི་ལ་ཐེ་ཚོམ་མེད། །
ཅེས་སོ། །དེ་ཡང་ཕྱིའི་མངོན་བྱང་ཐོ་རངས་ཀྱི་དུས་སུ་ནང་གི་མངོན་བྱང་ཕྱག་རྒྱ་དང་སྙོམས་པར་ཞུགས་ནས་རླུང་ཐིམ་པའི་འོད་གསལ་གྱི་སྐད་ཅིག་ལ་ཐ་མལ་པའི་ལུས་དག་ནས། ཟག་མེད་འཇའ་ཚོན་ལྟ་བུའི་སྐུ་དང་དོན་དམ་པའི་འོད་གསལ་གཉིས་སུ་མེད་པའི་ཡེ་ཤེས་ཀྱི་སྐུ་མངོན་དུ་བྱེད་དེ། གུར་ལས།
ཕྱག་རྒྱའི་དངོས་གྲུབ་དངོས་གྲུབ་ཆེ། །
དངོས་གྲུབ་ཀུན་གྱི་སྤྱོད་ཡུལ་མིན། །
དེ་དུས་དེ་ཡི་ལུས་ཐོབ་ཅིང༌། །
སྐད་ཅིག་ལ་ནི་བདེ་ཆེན་ཚུལ། །
སྐད་ཅིག་ལ་ནི་དེ་འཁོར་ལྡན། །
བསྒོམ་པ་དང་ནི་སྔགས་འདི་དག །
སྐད་ཅིག་སངས་རྒྱས་རྣམ་སྣང་མཛད། །
སྤྱན་གྱིས་ཕྲག་ནས་འཁྱུད་པ་འོ། །
ཞེས་སོ། །དེ་ལྟར་མཆོག་འགྲུབ་པའི་ཚེ་ངོ་མཚར་གྱི་ལྟས་དཔག་ཏུ་མེད་པ་འབྱུང་བར་བཤད་དེ། སཾ་བུ་ཏྲིར། གང་དུ་རིག་མའི་སྐྱེས་བུ་གྲུབ་པ་དེར་འདི་ལྟ་བུའི་ཕུན་སུམ་ཚོགས་པ་འབྱུང་སྟེ། ས་འདི་དགའ་ཞིང་མགུ་ལ་རངས་པས་རྣམ་པ་དྲུག་ཏུ་གཡོས་ཏེ། བདུད་ཀྱི་གནས་སུ་ཆ་ལང་ལྟ་བུའི་སྒྲ་གྲག་པ་དང༌། ཕྱོགས་བཅུར་བསྐལ་པའི་མེ་ལྟ་བུའི་སྐར་མ་ལྟུང་བ་དང༌། རྒྱ་མཚོ་ཆེན་པོ་འཁྲུག་པའི་སྒྲ་དང༌། ཐམས་ཅད་དུ་གནམ་རྡོ་ལྟུང་བ་དང༌། དེ་ཉིད་དུ་བསྐལ་པའི་མེའི་གཟུགས་ལྟ་བུའི་ཡེ་ཤེས་ཀྱི་སྣང་བ་འབར་བ་དང༌། ཞེས་པ་ལ་སོགས་པའི་ལྟས་དང༌། ལྷའི་བུ་དང་བུ་མོ་དཔག་ཏུ་མེད་པས་མཆོད་པའི་ཁྱད་པར་མང་པོས་མཆོད་པ་དང༌། རྒྱལ་བ་རྒྱལ་བ་ཞེས་གསོལ་ཞིང་ལེགས་སོ་སྦྱིན་པར་གསུངས་སོ། །
གཉིས་པ་༼བར་དོ་དང་སྐྱེ་བ་བརྒྱུད་ནས་མཆོག་འགྲུབ་ཚུལ་༽ནི། གང་ཟག་འབྲིང་གིས་བར་དོར་མཆོག་འགྲུབ་སྟེ།
ཞལ་ལུང་ལས།
ང་ལ་ཅུང་ཟད་འཁྲུལ་རྟོག་པས། །
གཟུགས་བཅས་ཕུང་པོ་རང་ལུས་ནི། །
ཚེ་འདི་ཉིད་ལ་མི་འགྲུབ་སྟེ། །
ཡིད་ནི་རྡོ་རྗེའི་སྐུ་གྲུབ་ནས། །
བར་དོར་ཡང་དག་འགྲུབ་པར་འགྱུར། །
ཞེས་སོ། །དེའི་ཚུལ་ནི་བསྐྱེད་རིམ་མཐར་ཕྱིན་ནས་འོད་གསལ་དང་སྒྱུ་ལུས་ཀྱི་འཇུག་ལྡང་ལ་ཤིན་ཏུ་གོམས་པ་ཞིག་གིས། འཆི་བའི་ཚེ་འཆི་བ་འོད་གསལ་དོན་གྱི་འོད་གསལ་དུ་བསྐྱེད་ནས་གཞན་ལ་བར་དོ་འཆར་བའི་དོད་ལ་སྒྱུ་མའི་སྐུར་ལངས་ནས་རྟེན་དེ་ལ་མཆོག་འགྲུབ་པ་སྟེ། ཞལ་ལུང་ལས།
བདག་སེམས་དབྱིངས་སུ་ཞུགས་པའི་ཚེ། །
གསལ་ཞིང་རབ་དགའ་མཁའ་འདྲ་རྟོགས། །
དེ་ནས་རྫུ་འཕྲུལ་ཤུགས་ལྡན་པའི། །
ལོ་ལྔ་ལོན་པ་བྱིས་པའི་གཟུགས། །
འགྲུབ་ཚེ་དཔེ་མེད་བདེ་རྫོགས་རྟོགས། །
དེ་ལས་སྐྱེ་བ་གཞན་དུ་ནི། །
འཕེན་པར་བྱེད་ཚེ་སྤྲུལ་པའི་གཟུགས། །
ཡང་དག་ཏུ་ནི་རབ་རྟོགས་འགྱུར། །
ཞེས་སོ། །གང་ཟག་ཐ་མ་སྐྱེ་བ་བརྒྱུད་ནས་མཆོག་འགྲུབ་པ་ནི། རིམ་གཉིས་ལ་བརྩོན་ཞིང་སྒྱུ་ལུས་དང་རྨི་ལམ་གྱི་གདམས་པ་ལ་མྱོང་བ་ཐོབ་པ་ཞིག་གིས། བར་དོ་བཟུང་ཞིང་ལམ་དུ་ཁྱེར་ནས་མ་དག་པའི་སྲིད་པ་བཀག་སྟེ་རིག་འཛིན་དུ་སྐྱེ་བ་བཟུང་ནས་རྟེན་དེ་ལ་མཆོག་འགྲུབ་པ་སྟེ། ཞལ་ལུང་ལས།
གལ་ཏེ་སྐུ་གསུམ་མ་གྲུབ་ན། །
རིག་པ་འཛིན་པའི་གཙོར་གྱུར་ཏེ། །
རིམ་གྱིས་ཕྱག་རྒྱ་ཆེན་པོ་འགྲུབ། །
ཅེས་སོ། །གཞན་ཡང་དབང་ཐོབ་ཅིང་དམ་ཚིག་བསྲུང་བ། རིམ་གཉིས་ཅི་ནུས་བསྒོམ་ཞིང་སྨོན་ལམ་རྣམ་པར་དག་པ་འདེབས་པ་དག་ཀྱང་སྐྱེ་གནས་ཁྱད་པར་ཅན་འཛིན་ཞིང༌། རིང་པོར་མི་ཐོགས་པར་མཆོག་འགྲུབ་སྟེ། གུར་ལས།
འགའ་ཞིག་བྱང་ཆུབ་མ་ཐོབ་ནའང༌། །
འཁོར་ལོས་སྒྱུར་བའི་གནས་སུ་དེ། །
སྐྱེ་ཞིང་སྐྱེ་བར་སྐྱེ་འགྱུར་བ། །
ཡང་ན་ས་ཡི་བདག་པོ་ཉིད། །
གཙང་མའི་གནས་སུ་མངོན་པར་འགྲོ། །
བདེ་བ་ཅན་དང་མཁའ་འགྲོ་དང༌། །
དགའ་ལྡན་དུ་ནི་བློ་ལྡན་འགྲོ། །
ཞེས་སོ། །གཞན་ཡང་སྐྱེ་བ་གསུམ་མམ་བདུན་ནམ་བཅུ་དྲུག་ལ་འཚང་རྒྱ་བའི་ཚུལ་སྔར་བཤད་ཟིན་པ་ལྟར་རོ། །
གསུམ་པ་ཕྲིན་ལས་རྒྱུན་མི་འཆད་པར་བཤད་པ་ནི།
མངོན་རྟོགས་རྒྱན་ལས། དེ་བཞིན་འཁོར་བ་ཇི་སྲིད་འདིའི། །ལས་ནི་རྒྱུན་མི་འཆད་པར་འདོད། །ཅེས་སངས་རྒྱས་ཀྱི་ཕྲིན་ལས་འཁོར་བ་ཇི་སྲིད་གནས་ཀྱི་བར་རྒྱུན་མི་འཆད་པར་བཤད་ལ། དེའི་རྒྱུ་ནི་སྔོན་སློབ་ལམ་གྱི་དང་པོར་སེམས་ཅན་ཐམས་ཅད་ཀྱི་དོན་དུ་བྱང་ཆུབ་ཏུ་ཐུགས་བསྐྱེད་པའི་ནུས་པ་དང༌། བདག་དང་སེམས་ཅན་ཐམས་ཅད་སངས་རྒྱས་ཀྱི་སྙིང་པོ་ཅན་དུ་མཚུངས་པར་གཟིགས་པ་དང༌། སེམས་ཅན་མ་ཟད་ཀྱི་བར་དུ་མཛད་པ་མི་རྫོགས་པའི་ཕྱིར་རྒྱུན་མི་འཆད་པ་སྟེ། རྒྱུད་བླར།
གཞན་གྱི་དབང་གི་ངེས་འབྱུང་དང༌། །
བདག་དང་སེམས་ཅན་མཚུངས་གཟིགས་དང༌། །
མཛད་པ་ཡོངས་སུ་མ་རྫོགས་ཕྱིར། །
འཁོར་བ་སྲིད་དུ་རྒྱུན་མི་འཆད། །
ཅེས་སོ། །དེ་ཡང་ཕྲིན་ལས་ཀྱི་འཇུག་སྒོ་ནི། གདུལ་བྱའི་ཁམས་སྣ་ཚོགས་པ་དང་དེ་འདུལ་བའི་ཐབས་དང་འདུལ་བའི་བྱ་བ་དང་འདུལ་བའི་ཡུལ་དང་འདུལ་བའི་དུས་ཏེ་ལྔའི་སྒོ་ནས་ལྷུན་གྱིས་གྲུབ་པར་འཇུག་སྟེ། རྒྱུད་བླར།
གདུལ་བྱའི་ཁམས་དང་འདུལ་བའི་ཐབས་དང་ནི། །
གདུལ་བྱའི་ཁམས་ཀྱིས་འདུལ་བའི་བྱ་བ་དང༌། །
དེ་ཡི་ཡུལ་དང་དུས་སུ་གཤེགས་པ་ལ། །
ཁྱབ་བདག་རྟག་ཏུ་ལྷུན་གྱིས་གྲུབ་པར་འཇུག །
ཅེས་སོ། །དེ་ཡང་དཔེ་ཇི་ལྟར་འཇུག་སྙམ་ན། རྒྱུད་བླར།
བརྒྱ་བྱིན་རྔ་སྤྲིན་ཚངས་པ་དང༌། །
ཉི་མ་ནོར་བུ་རིན་ཆེན་བཞིན། །
དེ་བཞིན་གཤེགས་པ་སྒྲ་བརྙན་བཞིན། །
ནམ་མཁའ་དང་ནི་ས་བཞིན་ནོ། །
ཞེས་སོ། །དེ་ལ་སྐུའི་སྣང་བ་སྟོན་པ་བརྒྱ་བྱིན་ལྟ་བུ་ནི། དཔེར་ན་བཻཌཱུར་གྱི་ས་གཞི་ལ་བརྒྱ་བྱིན་གྱི་གཟུགས་འཆར་བ་ལྟར། གདུལ་བྱའི་སྣང་བ་ལ་སངས་རྒྱས་ཀྱི་སྐུར་སྣང་ནས་འགྲོ་དོན་བྱེད་པ་སྟེ། དེ་ཉིད་དུ།
ཇི་ལྟར་བཻཌཱུར་ས་གཞི་གཙང་མ་ལ། །
ལྷ་དབང་ལུས་ཀྱི་གཟུགས་བརྙན་སྣང་བ་ལྟར། །
དེ་བཞིན་འགྲོ་སེམས་ས་གཞི་གཙང་མ་ལ། །
ཐུབ་པའི་དབང་པོའི་སྐུ་ཡི་གཟུགས་བརྙན་འཆར། །
ཞེས་སོ། །གསུང་ལེགས་པར་འདོམས་པ་ལྷའི་རྔ་བོ་ཆེ་ལྟ་བུ་ནི། དཔེར་ན་ལྷའི་རྔ་བོ་ཆེ་ལས་འབད་མེད་དུ་ཆོས་ཀྱི་སྒྲ་འབྱུང་བ་ལྟར་སངས་རྒྱས་རྣམས་ཀྱིས་འབད་རྩོལ་མེད་པར་སྐལ་ལྡན་གྱི་འགྲོ་བ་ལ་ཆོས་ཀྱི་སྒྲ་གྲག་པར་སྣང་བ་སྟེ།
ཇི་ལྟར་ལྷ་ནང་ལྷ་རྣམས་ཀྱི། །
སྔོན་གྱི་དཀར་པོའི་མཐུ་ཡིས་ནི། །
འབད་དང་གནས་དང་ཡིད་གཟུགས་དང༌། །
ཞི་བའི་སྒྲ་ཡིས་བག་མེད་པའི། །
ལྷ་རྣམས་ཐམས་ཅད་ཡང་དང་ཡང༌། །
ཆོས་ཀྱི་རྔས་ནི་བསྐུལ་བྱེད་ལྟར། །
དེ་བཞིན་ཁྱབ་བདག་འབད་སོགས་དང༌། །
བྲལ་ཡང་འགྲོ་བ་མ་ལུས་པ། །
སངས་རྒྱས་གསུང་གིས་ཁྱབ་མཛད་དེ། །
སྐལ་ལྡན་རྣམས་ལ་ཆོས་སྟོན་ནོ། །
ཞེས་སོ། །ཐུགས་མཁྱེན་བརྩེས་ཁྱབ་པ་སྤྲིན་ལྟ་བུ་ནི། དཔེར་ན་དབྱར་གྱི་སྤྲིན་ལས་རྩོལ་མེད་དུ་ཆར་བབས་པས་ལོ་ཏོག་རྒྱས་པར་བྱེད་པ་ལྟར་སངས་རྒྱས་རྣམས་ལ་རྟོག་པ་མེད་པར་ཐུགས་རྗེའི་ཤུགས་ཀྱིས་འགྲོ་བའི་དགེ་ལེགས་འཕེལ་བར་བྱེད་པ་སྟེ།
དཔེར་ན་དབྱར་གྱི་དུས་ན་སྤྲིན། །
ལོ་ཏོག་ཕུན་སུམ་ཚོགས་པའི་རྒྱུ། །
ཆུ་ཡི་ཕུང་པོ་འབད་མེད་པ། །
ས་ལ་མངོན་པར་འབབ་པ་ལྟར། །
དེ་བཞིན་ཐུགས་རྗེའི་སྤྲིན་ལས་ནི། །
རྒྱལ་བའི་དམ་ཆོས་ཆུ་ཡི་ཆར། །
འགྲོ་བའི་དོན་དུ་ལོ་ཏོག་རྒྱུན། །
རྣམ་པར་རྟོག་པ་མེད་པར་འབེབས། །
ཞེས་སོ། །སྤྲུལ་པ་སྟོན་པ་ཚངས་པ་ལྟ་བུ་ནི། དཔེར་ན་ལྷའི་རྒྱལ་པོ་ཚངས་པ་དེ་ཚངས་པའི་གནས་ནས་མ་འཕོས་བཞིན་དུ་ལྷ་གནས་ཐམས་ཅད་དུ་སྣང་ཚུལ་འབད་མེད་དུ་སྟོན་པ་ལྟར་སངས་རྒྱས་རྣམས་ཀྱང་ཆོས་ཀྱི་སྐུ་ལས་མ་གཡོས་པར་འཇིག་རྟེན་དུ་སྐལ་ལྡན་རྣམས་ལ་འབད་མེད་དུ་སྤྲུལ་པ་མཐའ་དག་སྟོན་པ་སྟེ།
ཇི་ལྟར་ཚངས་པ་ཚངས་པ་ཡི། །
གནས་ནས་འཕོ་བ་མེད་བཞིན་དུ། །
ལྷ་ཡི་གནས་ནི་ཐམས་ཅད་དུ། །
སྣང་བ་འབད་མེད་སྟོན་པ་ལྟར། །
དེ་བཞིན་ཐུབ་པ་ཆོས་སྐུ་ལས། །
བསྐྱོད་པ་མེད་པར་ཁམས་ཀུན་ཏུ། །
སྐལ་ལྡན་རྣམས་ལ་འབད་མེད་པ། །
སྤྲུལ་པ་དག་ནི་སྟོན་པར་མཛད། །
ཅེས་སོ། །ཡེ་ཤེས་སྤྲོ་བ་ཉི་མ་ལྟ་བུ་ནི། དཔེར་ན་ཉི་མའི་འོད་ཟེར་གྱིས་རྟོག་པ་མེད་པར་པད་མ་ལ་སོགས་པ་ཁ་འབྱེད་པ་ལྟར་དེ་བཞིན་གཤེགས་པའི་དམ་ཆོས་ཀྱིས་ཀྱང་རྟོག་མེད་དུ་གདུལ་བྱའི་བློ་གྲོས་རྒྱས་པར་བྱེད་པ་སྟེ།
ཇི་ལྟར་ཉི་མ་རྟོག་མེད་པར། །
རང་འོད་ཅིག་ཅར་སྤྲོས་པ་ཡིས། །
པད་མ་རྒྱས་པར་འབྱེད་པ་དང༌། །
གཞན་དག་སྨིན་པར་བྱེད་པ་ལྟར། །
དེ་བཞིན་དེ་བཞིན་གཤེགས་པ་ཡི། །
དམ་ཆོས་ཉི་མའི་འོད་ཟེར་དག །
གདུལ་བྱའི་སྐྱེ་བོའི་པད་མ་ལ། །
རྣམ་པར་རྟོག་པ་མེད་པར་འཇུག །
ཅེས་སོ། །ཐུགས་ཀྱི་གསང་བ་ནོར་བུ་རིན་པོ་ཆེ་ལྟ་བུ་ནི། དཔེར་ན་ཡིད་བཞིན་གྱི་ནོར་བུ་རིན་པོ་ཆེ་ལ་རྟོག་པ་མེད་ཀྱང་སྤྱོད་ཡུལ་དུ་གྱུར་པ་རྣམས་ལ་དགོས་འདོད་མཐའ་དག་འབྱུང་བར་བྱེད་པ་ལྟར་སངས་རྒྱས་ལ་རྟོག་པ་མེད་ཀྱང་སེམས་ཅན་བསམ་པ་ཐ་དད་པ་རྣམས་སོ་སོའི་སྐལ་བ་དང་འཚམས་པའི་དོན་འགྲུབ་པ་སྟེ།
ཇི་ལྟར་ཡིད་བཞིན་ནོར་བུ་ནི། །
རྟོག་པ་མེད་ཀྱང་ཅིག་ཅར་དུ། །
སྤྱོད་ཡུལ་གནས་པ་རྣམས་ཀྱི་ནི། །
བསམ་པ་སོ་སོར་རྫོགས་བྱེད་ལྟར། །
དེ་བཞིན་སངས་རྒྱས་ཡིད་བཞིན་ལ། །
བརྟེན་ནས་བསམ་པ་ཐ་དད་རྣམས། །
སྣ་ཚོགས་ཆོས་ནི་ཐོས་གྱུར་ཀྱང༌། །
དེ་ལ་དེ་ནི་རྣམ་མི་རྟོག །
ཅེས་སོ། །གསུང་གི་གསང་བ་སྒྲ་བརྙན་ལྟ་བུ་ནི། དཔེར་ན་སྒྲ་བརྙན་གྱི་སྒྲ་དེ་གཞན་གྱི་རྣམ་རིག་ལས་བྱུང་བ་རྟོག་པ་དང་བཟོ་མེད་པ་ཕྱི་ནང་གང་དུའང་མི་གནས་ཀྱང་སྙན་པའི་དབྱངས་སུ་གྲག་པ་ལྟར་དེ་བཞིན་གཤེགས་པའི་གསུང་ཡང་དེ་ལྟར་གྲག་པ་སྟེ།
ཇི་ལྟར་སྒྲ་བརྙན་གྱི་ནི་སྒྲ། །
གཞན་གྱི་རྣམ་རིག་ལས་བྱུང་བ། །
རྣམ་རྟོག་མེད་ཅིང་བཟོ་མེད་ལ། །
ཕྱི་དང་ནང་ན་མི་གནས་ལྟར། །
དེ་བཞིན་དེ་བཞིན་གཤེགས་པའི་གསུང༌། །
གཞན་གྱི་རྣམ་རིག་ལས་བྱུང་བ། །
རྣམ་པར་རྟོག་མེད་བཟོ་མེད་ཅིང༌། །
ཕྱི་དང་ནང་ན་གནས་མ་ཡིན། །
ཞེས་སོ། །སྐུའི་གསང་བ་ནམ་མཁའ་ལྟ་བུ་ནི། དཔེར་ན་ནམ་མཁའ་ལ་དངོས་པོ་དང་སྣང་བ་མེད་པ་མིག་གི་ཡུལ་ལས་འདས་པས་མཐོ་དམན་དུ་མཐོང་ཡང་མཐོང་སྣང་དེ་ལྟར་མ་གྲུབ་པ་ལྟར་སངས་རྒྱས་ཀྱི་སྐུའི་རྣམ་པ་མཐོང་ཡང་དེ་ལྟར་མ་གྲུབ་པ་སྟེ།
མཁའ་ལ་ཇི་ལྟར་མཐོ་དང་དམའ། །
མཐོང་ཡང་དེ་ནི་དེ་ལྟ་མིན། །
དེ་བཞིན་ཐམས་ཅད་སངས་རྒྱས་ལ། །
མཐོང་ཡང་དེ་ནི་དེ་ལྟ་མིན། །
ཞེས་སོ། །ཐུགས་རྗེའི་འཇུག་ཚུལ་ས་གཞི་ལྟ་བུ་ནི། དཔེར་ན་ས་ལ་རྟོག་པ་མེད་ཀྱང་ས་ལ་སྐྱེ་བ་ཀུན་ས་ལ་བརྟེན་ནས་འཕེལ་བར་འགྱུར་བ་ལྟར་སངས་རྒྱས་ལ་རྣམ་རྟོག་མེད་ཀྱང་ཐུགས་རྗེའི་ཤུགས་ཀྱིས་སེམས་ཅན་གྱི་དགེ་རྩ་འཕེལ་བར་འགྱུར་བ་སྟེ།
ཇི་ལྟར་ས་ལ་སྐྱེ་བ་ཀུན། །
རྟོག་མེད་ས་ལ་བརྟེན་ནས་ནི། །
འཕེལ་དང་བརྟན་དང་ཡངས་འགྱུར་ལྟར། །
དེ་བཞིན་རྫོགས་པའི་སངས་རྒྱས་ས། །
རྣམ་རྟོག་མེད་པ་ལ་བརྟེན་ནས། །
འགྲོ་བའི་དགེ་བའི་རྩ་བ་ནི། །
མ་ལུས་པ་ནི་འཕེལ་བར་འགྱུར། །
ཞེས་སོ། །འདིར་སྨྲས་པ།
རྣམ་མང་རྒྱུད་སྡེའི་མཚོ་ཆེན་དཔག་དཀའ་བ། །
བློ་གྲོས་རི་དབང་གར་གྱིས་བསྲུབས་པ་ལས། །
ལུང་རིགས་རྟ་བདུན་ཁྲི་ལ་འཇོ་སྒེག་མཁན། །
ལེགས་བཤད་ནོར་བུའི་འོད་ཟེར་ཕྱོགས་བཅུར་འཕྲོས། །
དལ་འབྱོར་འདབ་ཕྲེང་བཞད་པའི་ལྡིང་ཁང་དུ། །
རྣམ་དཔྱོད་ཟེ་འབྲུའི་འཛུམ་མདངས་ཆེར་གསལ་བའི། །
བསྐལ་བཟང་ཨུཏྤལ་གཞོན་ནུའི་ཕྲེང་བ་དག །
བློ་གྲོས་ལང་ཚོ་འགྲན་པའི་རོལ་རྩེ་མཛོད། །
དྲི་མེད་རིགས་པས་གཞུང་དོན་མཐའ་བཅད་ནས། །
རྒྱས་པར་འཆད་ལ་མཁས་རྣམས་ཡིད་འཕྲོག་ཀྱང༌། །
བློ་ཆུང་འགའ་ཞིག་གླེགས་བམ་མཐོང་བ་ཡིས། །
དངངས་བ་སྤང་ཕྱིར་མདོ་ཙམ་བསྡུས་ནས་བཤད། །
འོན་ཀྱང་རྒྱུད་སྡེ་རྒྱ་མཚོར་འཇུག་པའི་གྲུ། །
སྔགས་གཞུང་བང་མཛོད་འབྱེད་པའི་ལྡེ་མིག་མཆོག །
ཟབ་དོན་བཞིན་བཟང་བལྟ་བའི་མེ་ལོང་དུ། །
དོན་ཡོད་འགྱུར་སྙམ་ལྷག་བསམ་དག་པས་སྦྱར། །
གསང་སྔགས་ཟབ་མོའི་ལམ་ནི་དཔག་དཀའ་ཞིང༌། །
བློ་གྲོས་རིང་དུ་སྦྱངས་པའི་སྟོབས་དམན་པས། །
ལོག་རྟོག་ཐེ་ཚོམ་དབང་གིས་ནོངས་གྱུར་ན། །
ལྷ་དང་དམ་པ་ཀུན་གྱིས་བཟོད་པར་མཛོད། །
འདིར་འབད་དགེ་བས་བདག་དང་འགྲོ་བ་ཀུན། །
ཚེ་རབས་ཀུན་ཏུ་ཐེག་པ་མཆོག་བསྟེན་ཞིང༌། །
གསང་ཆེན་ལམ་གྱི་རྟོགས་པ་ཆེར་རྒྱས་ཏེ། །
མྱུར་དུ་རྡོ་རྗེ་འཆང་དབང་འཐོབ་གྱུར་ཅིག །
ཅེས་པ་འདི་ཡང་ཐེག་པ་མཆོག་གི་ལམ་གྱི་གནད་མཐའ་དག་ལ་བློ་གྲོས་ཀྱི་མིག་ཡངས་པ་སློབ་དཔོན་ཉི་མ་གྲགས་ཀྱིས་བསྐུལ་བ་ལ་བརྟེན་ནས། སྒམ་པོ་པ་མཾ་ག་ལའི་མིང་ཅན་གྱིས་བྱ་ལོ་ཟླ་བ་ལྔ་པའི་ཡར་ཚེས་ལ་རྒྱལ་བས་ལུང་བསྟན་པའི་གནས། གདན་ས་ཆེན་པོ་དཔལ་དྭགས་ལྷ་སྒམ་པོར་སྦྱར་བ་འདིས་ཀྱང་འགྲོ་བ་མཐའ་དག་ལ་དགེ་ལེགས་སུ་གྱུར་ཅིག། །།
